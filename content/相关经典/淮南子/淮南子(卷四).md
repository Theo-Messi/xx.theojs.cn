# 淮南子 - 卷四 地形训

地形之所载 六合之间 四极之内 照之以日月 经之以星辰 纪之以四时 要之以太岁。

天地之间 九州八极。土有九山 山有九塞 泽有九薮 风有八等 水有六品。

何谓九州？东南神州曰农土 正南次州曰沃土 西南戎州曰滔土 正西算州曰并土 正中冀州曰中土 西北台州曰肥土 正北泲州曰成土 东北薄州曰隐土 正东阳州曰申土。

何谓九山？会稽、泰山、王屋、首山、太华、歧山、太行、羊肠、孟门。

何谓九塞？曰：太汾、涅厄、荆阮、方城、殽阪、井陉、令疵、句注、居庸。

何谓九薮？曰：越之具区 楚之云梦 秦之阳纡 晋之大陆 郑之圃田 宋之孟诸 齐之海隅 赵之巨鹿 燕之昭余。

何谓八风？东北曰炎风 东方曰条风 东南曰景风 南方曰巨风 西南曰凉风 西方曰飂风 西北曰丽风 北方曰寒风。

何谓六水？曰：河水、赤水、辽水、黑水、江水、淮水。

阖四海之内 东西二万八千里 南北二万六千里；水道八千里 通谷其名川六百；陆径三千里。禹乃使太章步自东极 至于西极 二亿三万三千五百里七十五步；使竖亥步自北极 至于南极 二亿三万三千五百里七十五步。凡鸿水渊薮 自三百侧以上 二亿三万三千五百五十里 有九渊。禹乃以息土填洪水 以为名山。掘昆仑虚以下地 中有增城九重 其高万一千里百一十四步二尺六寸 上有木禾 其修五寻 珠树、玉树、旋树、不死树在其西 沙棠、琅环在其东 绛树在其南 碧树、瑶树在其北。 有四百四十门 门间四里 里间九纯 纯丈五尺。荡有九井玉横 维其西北之隅 北门开以不周之风。倾宫、旋室、县圃、凉风、樊桐 在昆仑阊阖之中 是其疏圃。疏圃之池 浸之黄水 黄水三周复其原 是谓丹水 饮之不死。

河水出昆仑东北陬 贯渤海 入禹所导积石山。赤水出其东南陬 西南注南海丹泽之东。赤水之东 弱水出自穷石 至于合黎 余波入于流沙。绝流沙 南至南海。洋水出其西北陬 入于南海羽民之南。凡四水者 帝之神泉 以和百药 以润万物。

昆仑之丘 或上倍之 是谓凉风之山 登之而不死；或上倍之 是谓悬圃 登之乃灵 能使风雨；或上倍之 乃维上天 登之乃神 是谓太帝之居。

扶木在阳州 日之所曊。建木在都广 众帝所自上下 日中无景 呼而无响 盖天地之中也。若木在建木西 末有十日 其华照下地。

九州之大 纯方千里。九州之外 乃有八殥 亦方千里。自东北方曰大泽 曰元通；东方曰大渚 曰少海；东南方曰具区 曰元泽；南方曰大梦 曰浩泽；西南方曰渚资 曰丹泽；西方曰九区 曰泉泽；西北方曰大夏 曰海泽；北方曰大冥 曰寒泽。凡八殥八泽之云 是雨九州。

八殥之外 而有八纮 亦方千里。自东北方曰和丘 曰荒土；东方曰棘林 曰桑野；东南方曰大穷 曰众女；南方曰都广 曰反户；西南方曰焦侥 曰炎土；西方曰金丘 曰沃野；西北方曰一目 曰沙所；北方曰积冰。曰委羽。凡八纮之气 是出寒暑 以合八正 必以风雨。八纮之外 乃有八极。自东北方曰方土之山 曰苍门；东方曰东极之山 曰开明之门；东南方曰波母之山 曰阳门；南方曰南极之山 曰暑门；西南方曰编驹之山 曰白门；西方曰西极之山 曰阊阖之门；西北方曰不周之山 曰幽都之门；北方曰北极之山 曰寒门。凡八极之云 是雨天下；八门之风 是节寒暑；八纮八殥、八泽之云 以雨九州而和中土。

东方之美者 有医毋阎之珣玕琪焉。东南方之美者 有会稽之竹箭焉。南方之美者 有华山之金石焉。西方之美者 有霍山之珠玉焉。西北方之美者 有昆仑之球琳琅玕焉。北方之美者 有幽都之筋角焉。东北方之美者 有斥山之文皮焉。中央之美者 有岱岳以生五谷桑麻 鱼盐出焉。

凡地形 东西为纬 南北为经。山为积德 川为积刑。高者为生 下者为死。丘陵为牡 豁谷为牧。水圆折者有珠 方折者有玉。清水有黄金 龙渊有玉英。土地各以其类生 是故山气多男 泽气多女；障气多暗 风气多聋；林气多癃 木气多怄；岸下气多肿 石气多力；险阻气多瘿：暑气多夭 寒气多寿；谷气多痹 丘气多狂；衍气多仁 陵气多贪。轻土多利 重土多迟 清水音小 浊水音大；湍水人轻 迟水人重。中土多圣人 皆象其气 皆应其类。

故南方有不死之草 北方有不释之冰；东方有君子之国 西方有形残之尸。寝居直梦 人死为鬼；磁石上飞 云母来水；土龙致雨 燕雁代飞 蛤蟹珠龟 与月盛衰。

是故坚土人刚 弱土人肥；护士人大 沙土人细；息土人美 耗土人丑。食水者善游能寒 食土者无心而慧 食木者多力而 食草者善走而愚 食叶者有丝而蛾 食肉者勇敢而悍 食气者神明而寿 食谷者知慧而夭 不食者不死而神。凡人民禽兽万物贞虫 各有以生 或奇或偶 或飞或走 莫知其情 惟知通道者能原本之。

天一地二人三 三三而九 九九八十一 一主日 日数十 日主人 人故十月而生。八九七十二 二主偶 偶以承奇 奇主辰 辰主月 月主马 马故十二月而生。七九六十三 三主斗 斗主犬 犬故三月而生。六九五十四 四主时 时主彘 彘故四月而生。五九四十五 五主音 音主猿 猿故五月而生。四九三十六 六主律 律主麋鹿 麋鹿故六月而生 三九二十七 七主星 星主虎 虎故七月而生。二九十八 八主风 风主虫 虫故八月而化。鸟鱼皆生于阴 阴属于阳 故鸟鱼皆卵生。鱼游于水 鸟飞于云 故立冬燕雀入海化为蛤。

万物之生而各异类。蚕食而不饮 蝉饮而不食 蜉蝣不饮不食。介鳞者夏食而冬蛰 屹吞者八窍而卵生 嚼咽九窍而胎生。四足者无羽翼 戴角者无上齿 无角者膏而无前 有角者指而无后。昼生者类父 夜生者似母。至阴生牝 至阳生牡。夫熊署蛰藏 飞鸟时移。

是故白水宜玉 黑水宜砥 青水宜碧 赤水宜丹 黄水宜金 清水宜龟。汾水濛浊而宜麻 泲水通和而宜麦 河水中浊而宜菽 雒水轻利而宜禾 渭水多力而宜黍 汉水重安而宜竹 江水肥仁而宜稻。平土之人慧而宜五谷。

东方 川谷之所注 日月之所出 其人兑形小头 隆鼻大口。鸢肩企行 窍通于目 筋气属焉 苍色主肝 长大早知而不寿；其地宜麦 多虎豹。南方 阳气之所积 暑湿居之 其人修形兑上 大口决眦 窍通于耳 血脉属焉 赤色主心 早壮商夭；其地宜稻 多兄象。西方 高土 川谷出焉 日月入焉 其人面末楼 修颈卬行 窍通于鼻 皮革属焉 白色主肺 勇敢不仁；其地宜黍 多族犀。北方幽晦不明 天之所闭也 寒水之所积也 蛰虫之所伏也 其人翁形短颈 大肩下尻 窍通于阴 骨干属焉 黑色主肾 其人蠢愚 禽兽而行；其地宜菽 多犬马。中央四达 风气之所通 雨露之所会也 其人大面短颐 美须恶肥 窍通于口 肤肉属焉 黄色主胃 慧圣而好治；其地宜禾 多牛羊及六畜。

木胜土 土胜水 水胜火 火胜金 金胜木 故禾春生秋死 菽夏生冬死 麦秋生夏死 养冬生中夏死。

木壮、水老、火生、金囚、土死。火壮、木老、土生、水囚、金死。土壮、火老、金生、木囚、水死。金壮、土老、水生、火囚、木死。水壮、金老、木生、土囚、火死。

音有五声 宫其主也。色有五章 黄其主也。味有五变 甘其主也。位有五材 土其主也。是故炼土生木 炼木生火 炼火生云 炼云生水 炼水反土；炼甘生酸 炼酸生辛 炼辛生苦 炼苦生咸 炼咸反甘。变官生徵 变徵生商 变商生羽 变羽生角 变角生宫。是故以水和土 以土和火 以火化金 以金治木 木复反土。五行相治 所以成器用。

凡海外三十六国。自西北至西南方 有修股民 天民 肃慎民 白民 沃民 女子民 丈夫民 奇股民 一臂民 三身民。自西南至东南方 结胸民 羽民 讙头国民 裸国民 三苗民 交股民 不死民 穿胸民 反舌民 豕喙民 凿齿民 三头民 修臂民。自东南至东北方 有大人国 君子国 黑齿民 玄股民 毛民 劳民。自东北至西北方 有跂踵民 句婴民 深目民 无肠民 柔利民 一目民 无继民。

雒棠、武人在西北贩 硥鱼在其南。有神二人连臂 为帝候夜 在其西南方。三珠树在其东北方 有玉树在赤水之上。昆仑、华丘在其东南方 爱有遗玉、青马、视肉、杨桃、甘楂、甘华、百果所生。和丘在其东北陬 三桑、无枝在其西 夸父、耽耳在其北方 夸父弃其策 是为邓林。昆吾丘在南方。轩辕丘在西方。巫咸在其北方 立登保之山。肠谷、榑桑在东方。有娀在不周之北 长女简翟 少女建疵。西王母在流沙之濒。乐民、拏闾在昆仑弱水之洲。三危在乐民西。宵明、烛光在河洲 所照方千里。龙门在河渊。湍池在昆仑。玄耀、不周、申池在海隅。孟诸在沛。少室、太室在冀州。烛龙在雁门北 蔽于委羽之山 不见日 其神人面龙身而无足。后稷拢在建木西 其人死复苏 其半鱼在其间。流黄、沃民在其北方三百里 狗国在其东。雷泽有神 龙身人头 鼓其腹而熙。

江出岷山 东流绝汉入海 左还北流 至于开母之北 右还东流 至于东极。河出积石。睢出荆山。淮出桐柏山。睢出羽山。清漳出楬戾。浊漳出发包。济出王屋。时、泗、沂出臺、台、术。洛出猎出。汶出弗其 西流合于济。汉出蟠冢。径出薄落之山。渭出鸟鼠同穴。伊出上魏。雒出熊耳。浚出华窍。维出覆舟。汾出燕京。衽出渍熊。淄出目饴。丹水出高褚。股出嶕山 镐出鲜于。凉出茅卢、石梁。汝出猛山。淇出大号。晋出龙山结给。 合出封羊。辽出砥石。釜出景。岐出石桥。呼沱出鲁平。泥涂渊出槁山。维湿北流出于燕。

诸稽、摄提 条风之所生也。通视 明庶风之所生也。赤奋若 清明风之所生也。共工 景风之所生也。诸比 凉风之所生也。皋稽 阊阖风之所生也。隅强 不周风之所生也。穷奇 广莫风之所生也。

 [穴+友]生海人 海人生若菌 若菌生圣人 圣人生庶人 凡[穴+友]者生于庶人。羽嘉生飞龙 飞龙生凤皇 凤皇生鸾鸟 驾鸟生庶鸟 凡羽者生于庶鸟。毛犊生应龙 应龙生建马 建马生麒麟 麒麟生庶兽 凡毛者生于庶兽。介鳞生蛟龙 蛟龙生鲲鲠 鲲鲠生建邪 建邪生庶鱼 凡鳞者生于庶鱼。介潭生先龙 先龙生玄鼋 玄奄生灵龟 灵龟生庶龟 凡介者生于庶龟。媛湿生容。煖湿生于毛风 毛风生于湿玄 湿玄生羽风 羽风生暖介 暖介生鳞薄 鳞薄生煖介。五类杂种兴乎外 肖形而著。

日冯生阳阏 阳阏生乔如 乔如生干木 干木生庶木 凡根拔木者生于庶木。根拔生程若 程若生玄玉 玄玉生醴泉 醴泉生皇辜 皇辜生庶草 凡根茇草者生于庶草。海闾生屈龙 屈龙生容华 容华生蔈 蔈生萍藻 萍藻生浮草 凡浮生不根茇者生于萍藻。

正土之气也御乎埃天。埃天五百岁生缺 缺五百岁生黄埃 黄埃五百岁生黄澒 黄澒五百岁生黄金 黄金于岁生黄龙 黄龙入藏生黄泉。黄泉之埃 上为黄云 阴阳相薄为雷 激扬为电 上者就下 流水就通而合于黄海。偏土之气御乎清天 清天八百岁生青曾 青曾八百岁生青澒 青澒八百岁生青金 青金八百岁生青龙 青龙入藏生青泉。青泉之埃 上为青云 阴阳相薄为雷 激扬为电 上者就下 流水就通而合于青海。壮土之气 御于赤天。赤天六百岁生赤丹 赤丹七百岁生赤澒 赤澒七百岁生赤金 赤金千岁生赤龙 赤龙入藏生赤泉。赤泉之埃 上为赤云 阴阳相薄为雷 激扬为电 上者就下 流水就通而合于赤海。弱土之气 御于白天。白天九 百岁生白礜 白礜九百岁生白澒 白澒九百岁生白金 白金千岁生白龙 白龙入藏生白泉 白泉之埃 上为白云 阴阳相薄为雷 激扬为电 上者就下 流水就通而合于白海。牧土之气 御于玄天 玄大六百岁生玄砥 玄砥六百岁生玄澒 玄澒六百岁生玄金 玄金千岁生玄龙 玄龙入藏生玄泉。玄泉之埃 上为玄云 阴阳相薄为雷 激扬为电 上者就下 流水就通而合于玄海。
