# 道德经(帛书版)

## 上篇·德经

### 第1章 论德

上德不德 是以有德 下德不失德 是以无德

上德无为 而无以为也 上仁为之 而无以为也 上义为之 而有以为也 上礼为之 而莫之应也 则攘臂而扔之

故失道而后德 失德而后仁 失仁而后义 失义而后礼 夫礼者 忠信之泊也 而乱之首也

前识者 道之华也 而愚之首也

是以大丈夫居亓厚而不居亓泊 居亓实而不居亓华 故去彼取此

### 第2章 得一

昔之得一者 天得一以清 地得一以宁 神得一以霝 浴得一以盈 侯王得一以为天下正

亓致之也 谓天毋已清将恐裂 谓地毋已宁将恐发 谓神毋已霝将恐歇 谓浴毋已盈将恐竭 谓侯王毋已贵以高将恐蹶

故必贵而以贱为本 必高矣而以下为基

夫是以侯王自谓曰孤 寡 不榖 此亓贱之为本与 非也

故致数与无与 是故不欲禄禄若玉 硌硌若石

### 第3章 闻道

上士闻道 堇而行之 中士闻道 若存若亡 下士闻道 大笑之 弗笑 不足以为道

是以建言有之曰 明道如费 进道如退 夷道如颣 上德如浴 大白如辱 广德如不足 建德如偷 质真如渝 大方无隅 大器免成 大音希声 天象无形 道殷无名

夫唯道 善始且善成

### 第4章 反复

反也者 道之动也 弱也者 道之用也

天下之物生于有 有生于无

### 第5章 中和

道生一 一生二 二生三 三生万物

万物负阴而抱阳 中气以为和

天下之所恶 唯孤 寡 不穀 而王公以自名也

勿或损之而益 益之而损 故人之所教 夕议而教人

故强良者不得死 我将以为学父

### 第6章 至柔

天下之至柔 驰骋于天下之致坚

无有入于无间 吾是以知无为之有益

不言之教 无为之益 天下希能及之矣

### 第7章 立戒

名与身孰亲 身与货孰多 得与亡孰病

甚爱必大费 多藏必厚亡

故知足不辱 知止不殆 可以长久

### 第8章 请靓

大成若缺 亓用不币 大盈若冲 亓用不穷 大直如诎 大巧如拙 大赢如㶧

趮胜寒 靓胜炅 请靓可以为天下正

### 第9章 知足

天下有道 却走马以粪 天下无道 戎马生于郊

罪莫大于可欲 祸莫大于不知足 咎莫憯于欲得

故知足之足 恒足矣

### 第10章 知天下

不出于户 以知天下 不窥于牖 以知天道

亓出也弥远 亓知也弥少

是以圣人不行而知 不见而名 弗为而成

### 第11章 无为

为学者日益 闻道者日损 损之又损 以至于无为 无为而无不为

将欲取天下也 恒无事 及亓有事也 不足以取天下

### 第12章 德善

圣人恒无心 以百姓之心为心

善者善之 不善者亦善之 德善也

信者信之 不信者亦信之 德信也

圣人之在天下 歙歙焉 为天下浑心 百姓皆属耳目焉 圣人皆咳之

### 第13章 生死

出生 入死

生之徒十有三 死之徒十有三 而民生生 动皆之死地之十有三

夫何故也 以亓生生也

盖闻善摄生者 陵行不辟兕虎 入军不被甲兵 兕无所椯亓角 虎无所措亓爪 兵无所容亓刃

夫何故也 以亓无死地焉

### 第14章 尊贵

道生之而德畜之 物形之而器成之

是以万物尊道而贵德

道之尊也 德之贵也 夫莫之爵也 而恒自然也

道生之 畜之 长之 遂之 亭之 毒之 养之 覆之

生而弗有也 为而弗恃也 长而弗宰也 此之谓玄德

### 第15章 守母

天下有始 以为天下母

既得亓母 以知亓子 复守亓母 没身不殆

塞亓兑 闭亓门 终身不嵍

启亓兑 济亓事 终身不逨

见小曰明 守柔曰强

用亓光 复归亓明

毋遗身殃 是谓袭常

### 第16章 盗竽

使我挈有知也 行于大道 唯施是畏

大道甚夷 民甚好解

朝甚除 田甚芜 仓甚虚 服文采 带利剑 厌食而赍财有馀 是谓盗竽 非道也

### 第17章 善观

善建者不拔 善抱者不脱 子孙以祭祀不绝

修之身 亓德乃真 修之家 亓德有馀 修之乡 亓德乃长 修之邦 亓德乃丰 修之天下 亓德乃博

以身观身 以家观家 以乡观乡 以邦观邦 以天下观天下

吾何以知天下然兹 以此

### 第18章 含德

含德之厚者 比于赤子 蜂虿虺蛇弗螫 攫鸟猛兽弗搏 骨弱筋柔而握固 未知牝牡之合而朘怒 精之至也 终日号而不嚘 和之至也

和曰常 知和曰明 益生曰祥 心使气曰强

物壮即老 谓之不道 不道早已

### 第19章 玄同

知者弗言 言者弗知

塞亓兑 闭亓门 和亓光 同亓尘 挫亓锐 解亓纷 是谓玄同

故不可得而亲 亦不可得而疏 不可得而利 亦不可得而害 不可得而贵 亦不可得而贱 故为天下贵

### 第20章 治邦

以正之邦 以畸用兵 以无事取天下 吾何以知亓然也

夫天下多忌讳 而民弥贫 民多利器 而邦滋昏 人多知 而奇物滋起 法物滋彰 而盗贼多有

是以圣人之言曰 我无为而民自化 我好静而民自正 我无事而民自富 我欲不欲而民自朴

### 第21章 为正

亓正闵闵 亓民屯屯 亓正察察 亓邦夬夬

祸 福之所倚 福 祸之所伏 孰知亓极

亓无正也 正复为奇 善复为訞

人之迷也 亓日固久矣

是以方而不割 兼而不刺 直而不绁 光而不耀

### 第22章 长生

治人事天 莫若啬

夫唯啬 是以蚤服 蚤服是谓重积德 重积德则无不克 无不克则莫知亓极 莫知亓极 可以有国 有国之母 可以长久

是谓深根固柢 长生久视之道也

### 第23章 居位

治大国 若烹小鲜

以道莅天下 亓鬼不神 非亓鬼不神也 亓神不伤人也 非亓神不伤人也 圣人亦弗伤也

夫两不相伤 故德交归焉

### 第24章 处下

大邦者 下流也 天下之牝 天下之交也

牝恒以靓胜牡 为亓靓也 故宜为下

大邦以下小邦 则取小邦 小邦以下大邦 则取于大邦 故或下以取 或下而取

故大邦者 不过欲兼畜人 小邦者 不过欲入事人

夫皆得亓欲 则大者宜为下

### 第25章 道注

道者 万物之注也 善人之宝也 不善人之所保也 美言可以市 尊行可以贺人

人之不善 何弃之有

故立天子 置三卿 虽有拱之璧以先四马 不若坐而进此

古之所以贵此者何 不谓求以得 有罪以免与 故为天下贵

### 第26章 无难

为无为 事无事 味无味

大小多少 报怨以德

图难乎亓易也 为大乎亓细也 天下之难作于易 天下之大作于细

是以圣人终不为大 故能成亓大

夫轻诺必寡信 多易必多难

是以圣人犹难之 故终于无难

### 第27章 辅物

亓安也 易持也 亓未兆也 易谋也 亓脆也 易判也 亓微也 易散也 为之于亓未有也 治之于亓未乱也

合抱之木 生于毫末 九成之台 作于羸土 百仞之高 始于足下

为之者败之 执之者失之 是以圣人无为也 故无败也 无执也 故无失也 民之从事也 恒于亓成而败之 故慎终若始 则无败事矣

是以圣人欲不欲 而不贵难得之货 学不学 而复众人之所过 能辅万物之自然 而弗敢为

### 第28章 玄德

故曰 为道者非以明民也 将以愚之也 民之难治也 以亓知也

故以知知邦 邦之贼也 以不知知邦 邦之德也

恒知此两者 亦稽式也 恒知稽式 此谓玄德

玄德深矣 远矣 与物反矣 乃至大顺

### 第29章 江海

江海所以能为百浴王者 以亓善下之 是以能为百浴王

是以圣人之欲上民也 必以亓言下之 欲先民也 必以亓身后之 故居前而民弗害也 居上而民弗重也 天下乐推而弗猒也 非以亓无诤与 故天下莫能与诤

### 第30章 安居

小邦寡民

使十百人之器毋用 使民重死而远徙 有车周无所乘之 有甲兵无所陈之 使民复结绳而用之

甘亓食 美亓服 乐亓俗 安亓居

邻邦相望 鸡狗之声相闻 民至老死 不相往来

### 第31章 不积

信言不美 美言不信 知者不博 博者不知 善者不多 多者不善

圣人无积 既以为人 己愈有 既以予人 己愈多

故天之道 利而不害 人之道 为而弗争

### 第32章 三宝

天下皆谓我大 不宵 夫唯大 故不宵 若宵 细久矣

我恒有三宝之 一曰兹 二曰检 三曰不敢为天下先

夫兹 故能勇 检 故能广 不敢为天下先 故能为成事长

今舍亓兹且勇 舍亓检且广 舍亓后且先 则必死矣

夫兹 以战则胜 以守则固 天将建之 如以兹垣之

### 第33章 不争

善为士者不武 善战者不怒 善胜敌者弗与 善用人者为之下

是谓不争之德 是谓用人 是谓天 古之极也

### 第34章 用兵

用兵有言曰 吾不敢为主而为客 不敢进寸而芮尺

是谓行无行 攘无臂 执无兵 乃无敌矣

祸莫大于无适 无适近亡吾宝矣

故称兵相若 则哀者胜矣

### 第35章 怀玉

吾言甚易知也 甚易行也 而人莫之能知也 而莫之能行也

言有君 事有宗 夫唯无知也 是以不我知

知我者希 则我贵矣 是以圣人被褐而怀玉

### 第36章 知病

知不知 尚矣 不知不知 病矣

是以圣人之不病 以亓病病也 是以不病

### 第37章 畏畏

民之不畏畏 则大畏将至矣

毋闸亓所居 毋猒亓所生 夫唯弗猒 是以不猒

是以圣人 自知而不自见也 自爱而不自贵也 故去彼取此

### 第38章 天网

勇于敢者则杀 勇于不敢者则栝 此两者或利或害

天之所恶 孰知亓故

天之道 不弹而善胜 不言而善应 不召而自来 弹而善谋

天网恢恢 疏而不失

### 第39章 司杀

若民恒且不畏死 奈何以杀惧之也

若民恒是畏死 则而为者 吾得而杀之 夫孰敢矣

若民恒且必畏死 则恒有司杀者

夫代司杀者杀 是代大匠斵也 夫代大匠斵者 则希不伤亓手矣

### 第40章 贵生

人之饥也 以亓取食税之多也 是以饥

百姓之不治也 以亓上有以为也 是以不治

民之轻死 以亓求生之厚也 是以轻死

夫唯无以生为者 是贤贵生

### 第41章 柔弱

人之生也柔弱 亓死也恒仞坚强 万物草木之生也柔脆 亓死也枯槁

故曰 坚强者 死之徒也 柔弱微细 生之徒也

兵强则不胜 木强则恒

强大居下 柔弱微细居上

### 第42章 天道

天下之道 犹张弓者也 高者抑之 下者举之 有馀者损之 不足者补之

故天之道 损有馀而益不足 人之道 损不足而奉有馀

孰能有馀而有以取奉于天者 唯有道者乎

是以圣人为而弗有 成功而弗居也 若此 亓不欲见贤也

### 第43章 水德

天下莫柔弱于水 而攻坚强者莫之能先也 以亓无以易之

水之胜刚 弱之胜强 天下莫弗知 而莫能行也

故圣人之言云 曰受邦之诟 是谓社稷之主 受邦之不祥 是谓天下之王

正言若反

### 第44章 右介

和大怨 必有馀怨 焉可以为善

是以圣人执右介 而不以责于人

故有德司介 无德司彻

夫天道无亲 恒与善人

## 下篇·道经

### 第45章 观道

道可道也 非恒道也

名可名也 非恒名也

无名万物之始也

有名万物之母也

故恒无欲也 以观亓眇 恒有欲也 以观亓所徼

两者同出 异名同谓 玄之又玄 众眇之门

### 第46章 观徼

天下皆知美为美 恶已 皆知善 訾不善矣

有无之相生也 难易之相成也 长短之相形也 高下之相盈也 音声之相和也 先后之相随 恒也

是以圣人居无为之事 行不言之教

万物 作而弗始也 为而弗恃也 成功而弗居也 夫唯弗居 是以弗去

### 第47章 安民

不上贤 使民不争 不贵难得之货 使民不为盗 不见可欲 使民不乱

是以圣人之治也 虚亓心 实亓腹 弱亓志 强亓骨

恒使民无知无欲也 使夫知不敢 弗为而已 则无不治矣

### 第48章 道用

道冲 而用之有弗盈也 㴋呵 始万物之宗

锉亓兑 解亓纷 和亓光 同亓尘

湛呵 似或存 吾不知谁子也 象帝之先

### 第49章 用中

天地不仁 以万物为刍狗 圣人不仁 以百姓为刍狗

天地之间 亓犹橐籥与 虚而不淈 动而俞出

多闻数穷 不若守于中

### 第50章 浴神

浴神不死 是谓玄牝

玄牝之门 是谓天地之根

绵绵呵若存 用之不堇

### 第51章 无私

天长地久 天地之所以能长且久者 以亓不自生也 故能长生

是以圣人芮亓身而身先 外亓身而身存

不以亓无私与 故能成亓私

### 第52章 治水

上善治水 水善利万物而有静 居众之所恶 故几于道矣

居善地 心善渊 予善天 言善信 正善治 事善能 动善时

夫唯不争 故无尤

### 第53章 持盈

持而盈之 不若亓已

揣而锐之 不可常葆之

金玉盈室 莫之守也

贵富而骄 自遗咎也

功述身芮 天之道也

### 第54章 无不为

戴营魄抱一 能毋离乎 抟气至柔 能婴儿乎

修除玄蓝 能毋疵乎 爱民栝国 能毋以知乎

天门启阖 能为雌乎 明白四达 能毋以知乎

生之 畜之 生而弗有 长而弗宰也 是谓玄德

### 第55章 玄中

卅辐同一毂 当亓无 有车之用也

埏埴为器 当亓无 有埴器之用也

凿户牖 当亓无 有室之用也

故有之以为利 无之以为用

### 第56章 为腹

五色使人目盲 驰骋田腊使人心发狂 难得之货使人之行妨 五味使人之口爽 五音使人之耳聋

是以圣人之治也 为腹不为目 故去彼取此

### 第57章 宠辱

宠辱若惊 贵大患若身

何谓宠辱若惊 宠之为下 得之若惊 失之若惊 是谓宠辱若惊

何谓贵大患若身 吾所以有大患者 为吾有身也 及吾无身 有何患

故贵为身于为天下 若可以托天下矣 爱以身为天下 如可以寄天下矣

### 第58章 道纪

视之而弗见 名之曰微 听之而弗闻 名之曰希 捪之而弗得 名之曰夷 三者不可至计 故混而为一

一者 亓上不攸 亓下不忽 寻寻呵 不可名也 复归于无物

是谓无状之状 无物之象 是谓惚恍 随而不见亓后 迎而不见亓首

执今之道 以御今之有 以知古始 是谓道纪

### 第59章 不盈

古之善为道者 微眇玄达 深不可志 夫唯不可志 故强为之容 曰

与呵亓若冬涉水 犹呵亓若畏四邻 俨呵亓若客 涣呵亓若凌泽 沌呵亓若朴 湷呵亓若浊 庄呵亓若浴

浊而情之余清 安以重之余生

葆此道不欲盈 夫唯不欲盈 是以能敝而不成

### 第60章 归根

至虚极也 守情表也 万物旁作 吾以观亓复也

天物云云 各复归于亓根 曰静 静是谓复命 复命常也 知常明也

不知常 㠵㠵作凶

知常容 容乃公 公乃王 王乃天 天乃道 道乃久 殁身不殆

### 第61章 知有

太上 下知有之 亓次亲誉之 亓次畏之 亓下侮之

信不足 案有不信 犹呵 亓贵言也

成功遂事 而百姓谓我自然

### 第62章 四有

故大道废 安有仁义

知慧出 安有大伪

六亲不和 安有孝兹

邦家昏乱 安有正臣

### 第63章 朴素

绝知弃辩 民利百倍

绝伪弃虑 民复孝兹

绝巧弃利 盗贼无有

此三言也 以为文未足 故令之有所属

见素抱朴 少私寡欲 绝学无忧

### 第64章 食母

唯与诃 亓相去几何 美与恶 亓相去何若

人之所畏 亦不可以不畏人

望呵 亓未央哉

众人巸巸 若乡于大牢 而春登台

我泊焉未兆 若婴儿未咳 累呵 似无所归

众人皆有馀 我独遗 我愚人之心也 湷湷呵 鬻人昭昭 我独呵 鬻人蔡蔡 我独闷闷呵

忽呵 亓若海 望呵 亓若无所止

众人皆有以 我独顽以悝 吾欲独异于人 而贵食母

### 第65章 从道

孔德之容 唯道是从 道之物 唯望唯忽

忽呵望呵 中有象呵 望呵忽呵 中有物呵 幽呵鸣呵 中有请呵 亓请甚真 亓中有信

自今及古 亓名不去 以顺众父

吾何以知众父之祭 以此

### 第66章 弗居

炊者不立 自视者不彰 自见者不明 自伐者无功 自矜者不长

亓在道也 曰馀食赘行 物或恶之 故有欲者弗居

### 第67章 执一

曲则全 枉则正 洼则盈 敝则新 少则得 多则惑

是以圣人执一以为天下牧

不自视故明 不自见故彰 不自伐故有功 弗矜故能长

夫唯不争 故莫能与之争

古之所谓曲全者 几语才 诚全归之

### 第68章 同道

希言自然

飘风不终朝 暴雨不终日

孰为此 天地而弗能久 又况于人乎

故从事而道者同于道 德者同于德 失者同于失

同于德者 道亦德之 同于失者 道亦失之

### 第69章 昆成

有物昆成 先天地生

绣呵缪呵 独立而不改 可以为天地母

吾未知亓名 字之曰道 吾强为之名曰大

大曰筮 筮曰远 远曰反

道大 天大 地大 王亦大

国中有四大 而王居一焉

人法地 地法天 天法道 道法自然

### 第70章 辎重

重为轻根 清为趮君

是以君子众日行 不离亓甾重

唯有环官 燕处则昭

若若何万乘之王 而以身𢀖于天下

轻则失本 趮则失君

### 第71章 曳明

善行者无辙迹 善言者无瑕适 善数者不用梼策 善闭者无关籥而不可启也 善结者无𬙊约而不可解也

是以圣人恒善救人 而无弃人 物无弃财 是谓曳明

故善人 善人之师 不善人 善人之赍也

不贵亓师 不爱亓赍 唯知乎大眯 是谓眇要

### 第72章 恒德

知亓雄 守亓雌 为天下溪 为天下溪 恒德不离 恒德不离 复归婴儿

知亓白 守亓辱 为天下浴 为天下浴 恒德乃足 德乃足 复归于朴

知亓白 守亓黑 为天下式 为天下式 恒德不忒 恒德不忒 复归于无极

朴散则为器 圣人用则为官长 夫大制无割

### 第73章 自然

将欲取天下而为之 吾见亓弗得已

夫天下 神器也 非可为者也

为者败之 执者失之

物或行或随 或炅或吹 或强或䂳 或培或椭

是以圣人去甚 去大 去楮

### 第74章 不强

以道佐人主 不以兵强于天下 亓事好还

师之所居 楚棘生之

善者果而已矣 毋以取强焉

果而毋骄 果而勿矜 果而勿伐 果而毋得已居 是谓果而不强

物壮而老 是谓之不道 不道蚤已

### 第75章 贵左

夫兵者 不祥之器也 物或恶之 故有欲者弗居

君子居则贵左 用兵则贵右

故兵者 非君子之器也 兵者 不祥之器也 不得已而用之 铦庞为上

勿美也 若美之 是乐杀人也

夫乐杀人 不可以得志于天下矣

是以吉事上左 丧事上右

是以偏将军居左 上将军居右 言以丧礼居之也

杀人众 以悲依立之 战胜 以丧礼处之

### 第76章 知止

道恒无名

楃唯小 而天下弗敢臣

侯王若能守之 万物将自宾 天地相合 以俞甘洛 民莫之令而自均焉

始制有名 名亦既有 夫亦将知止 知止所以不殆

俾道之在天下也 犹小浴之与江海也

### 第77章 尽己

知人者 知也 自知者 明也

胜人者 有力也 自胜者 强也

知足者 富也 强行者 有志也

不失亓所者 久也 死不忘者 寿也

### 第78章 成大

道沨呵 亓可左右也

成功遂事 而弗名有也 万物归焉而弗为主

则恒无欲也 可名于小 万物归焉而弗为主 可名于大

是以圣人之能成大也 以亓不为大也 故能成大

### 第79章 大象

执大象 天下住 住而不害 安平大

乐与饵 过格止

故道之出言也 曰淡呵亓无味也 视之不足见 听之不足闻 而不可既也

### 第80章 微明

将欲翕之 必固张之 将欲弱之 必固强之 将欲去之 必固与之 将欲夺之 必固予之 是谓微明

柔弱胜强

鱼不可脱于渊 邦利器不可以示人

### 第81章 无名

道恒无名

侯王若守之 万物将自化

化而欲作 吾将贞之以无名之朴

贞之以无名之朴 夫将不辱

不辱以静 天地将自正
