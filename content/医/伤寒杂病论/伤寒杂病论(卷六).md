# 伤寒杂病论 - 卷六

辨太阳病脉证并治上

6.1
太阳之为病，脉浮，头项强痛而恶寒。

6.2
太阳病，发热，汗出，恶风，脉缓者，名为中风。

6.3
太阳病，或已发热，或未发热，必恶寒，体痛，呕逆，脉阴阳俱紧者，名曰伤寒。

6.4
伤寒一日，太阳受之，脉若静者为不传；颇欲吐，若躁烦，脉数急者，此为传也。

6.5
伤寒二三日，阳明、少阳证不见者，此为不传也。

6.6
太阳病，发热而渴，不恶寒者，为温病。若发汗已，身灼热者，名曰风温。风温为病，脉阴阳俱浮，自汗出，身重，多眠睡，鼻息必鼾，语言难出。若被下者，小便不利，直视，失溲；若被火者，微发黄色，剧则如惊痫，时瘛疭；若火熏之，一逆尚引日，再逆促命期。

6.7
病有发热恶寒者，发于阳也；无热恶寒者，发于阴也。发于阳者七日愈，发于阴者六日愈，以阳数七，阴数六故也。

6.8
太阳病，头痛至七日以上自愈者，以行其经尽故也。若欲作再经者，针足阳明，使经不传则愈。

6.9
太阳病欲解时，从巳至未上。

6.10
风家表解而不了了者，十二日愈。

6.11
病人身大热，反欲得衣者，热在皮肤，寒在骨髓也。

6.12
病人身大寒，反不欲近衣者，寒在皮肤，热在骨髓也。

6.13
太阳中风，阳浮而阴弱。阳浮者热自发，阴弱者汗自出。啬啬恶寒，淅淅恶风，翕翕发热，鼻鸣干呕者，桂枝汤主之。

桂枝汤方
桂枝三两（去皮）芍药三两 甘草二两（炙）生姜三两（切）大枣十二枚（劈）
右五味，（口父）咀。以水七升，微火煮取三升，去滓，适寒温，服一升。服已须臾，啜热稀粥一升余，以助药力，温覆令一时许，遍身漐漐，微似有汗者益佳，不可令如水流漓，病必不除。若一服汗出病差，停后服，不必尽剂；若不汗，更服依前法；又不汗，后服小促其间，半日许，令三服尽；若病重者，一日一夜服，周时观之。服一剂尽，病证犹在者，更作服；若汗不出，乃服至二三剂。禁生冷、粘滑、肉面、五辛、酒酪、臭恶等物。

6.14
太阳病，头痛，发热，汗出，恶风，桂枝汤主之。（方见前）

6.15
太阳病，项背强几几，及汗出恶风者，桂枝加葛根汤主之。

桂枝加葛根汤方
葛根四两 芍药二两 桂枝二两（去皮） 甘草二两（炙） 生姜三两（切） 大枣十二枚（劈）
右六味，先以水一斗，煮葛根减二升，去上沫，纳诸药，煮取三升，去滓，温服一升，覆取微似汗，不须啜粥，余如桂枝法将息及禁忌。

6.16
太阳病，下之后，其气上冲者，可与桂枝汤。方用前法。若不上冲者，不可与之。

6.17
太阳病三日，已发汗，若吐，若下，若温针，仍不解者，此为坏病，桂枝不可与也。观其脉证，知犯何逆，随证治之。

6.18
桂枝汤本为解肌，若其人脉浮紧，发热，汗不出者，不可与也。常须识此，勿令误也。若酒客病，亦不可与桂枝汤，得之必呕，以酒客不喜甘故也。

6.19
喘家作，桂枝汤加厚朴杏子与之佳。

6.20
凡服桂枝汤吐者，其后必吐脓血也。

6.21
太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。

桂枝加附子汤方
桂枝三两（去皮） 芍药三两 甘草二两（炙）生姜三两 大枣十二枚（劈） 附子一枚（炮去皮破八片）
右六味，以水七升，煮取三升，去滓，温服一升，日三服。将息如桂枝汤法。

6.22
太阳病，下之后，脉促，胸满者，桂枝去芍药汤主之。

桂枝去芍药汤方（即桂枝汤原方去芍药）
桂枝三两 甘草二两（炙） 生姜三两（切） 大枣十二枚（劈）
右四味，以水七升，煮取三升，去滓，温服一升，日三服。将息如桂枝汤法。

6.23
太阳病，下之后，其人恶寒者，桂枝去芍药加附子汤主之。

桂枝去芍药加附子汤方
桂枝三两 甘草二两（炙）生姜三两（切）大枣十二枚（劈）附子一枚（炮去皮破八片）
右五味，以水七升，煮取三升，去滓，温服一升，日三服，将息如桂枝汤法。

6.24
太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也。脉微而恶寒，此阴阳俱虚，不可更发汗、更吐下也。面色反有热色者，未欲解也，以其不能得小汗出，身必痒，宜桂枝麻黄各半汤。

桂枝麻黄各半汤方（麻黄汤见后卷）
即桂枝汤三合，麻黄汤三合，并为六合，顿服之，将息如桂枝汤法。

6.25
太阳病，初服桂枝汤，反烦不解者，先刺风府、风池，却与桂枝汤。

6.26
太阳病，服桂枝汤后，大汗出，脉洪大者，与白虎汤；若形如疟，一日再发者，宜桂枝二麻黄一汤。

白虎汤方
知母六两 石膏一斤碎（棉裹） 甘草二两（炙） 粳米六合
右四味，以水一斗，煮米熟汤成，去滓，温服一升，日三服。

桂枝二麻黄一汤方
即桂枝汤二升，麻黄汤一升，合为三升，每服一升，日三服，将息如桂枝汤法。

6.27
太阳病，服桂枝汤后，大汗出，大烦渴，脉洪大者，白虎加人参汤主之。

白虎加人参汤方
即白虎汤加人参三两。

6.28
太阳病，发热恶寒，热多寒少，脉微弱者，此无阳也，不可发汗，脉浮大者，宜桂枝二越婢一汤方。

桂枝二越婢一汤方
桂枝十八铢（去皮）芍药 麻黄 甘草各十八铢（炙）大枣四枚（劈）生姜一两二铢（切）石膏二十四铢（碎，绵裹）
右七味，以水六升，煮麻黄，去上沫，纳诸药，煮取三升，去滓，温服一升，日三服。

6.29
太阳病，服桂枝汤，或下之，仍头项强痛，翕翕发热，无汗，心下满，微痛，小便不利者，桂枝去桂加茯苓白术汤主之。

桂枝去桂加茯苓白术汤方
芍药三两 甘草二两（炙）生姜三两（切）大枣十二枚（劈）茯苓三两 白术三两
右六味，以水八升，煮取三升，去滓，温服一升，日三服。

6.30
伤寒，脉浮，自汗出，小便数，心烦，微恶寒，脚挛急，反与桂枝汤欲攻其表，此误也。得之便厥，咽中干，烦燥，吐逆者，作甘草干姜汤与之，以复其阳。若厥愈，足温者，更作芍药甘草汤与之，其脚即伸。若胃气不和，谵语者，少与调胃承气汤。若重发汗，复加烧针者，四逆汤主之。

甘草干姜汤方
甘草四两（炙）干姜二两（炮）
右二味，以水三升，煮取一升五合，去滓，分温再服。

芍药甘草汤方
芍药四两 甘草四两（炙）
右二味，以水三升，煮取一升五合，去滓，分温再服之。

调胃承气汤方
甘草一两（炙）芒硝半斤 大黄四两（酒洗）
右三味，以水三升，煮二物，取一升，去滓，纳芒硝，更上火一两沸，顿服之。

四逆汤方：
人参二两 甘草二两（炙）干姜一两半 附子一枚（炮去皮破八片）
右四味，以水三升，煮取一升二合，去滓，分温再服，强人可大附子一枚，干姜三两。

6.31
问曰：太阳病，其证备，按桂枝法治之而增剧，厥逆，咽中干，烦躁，吐逆，谵语，其故何也？师曰：此阳旦证，不可攻也，寸口脉浮，浮则风，亦为虚，风则生热，虚则挛急。误攻其表则汗出亡阳，汗多则液枯，液枯则筋挛，阳明内结则烦躁谵语，用甘草干姜以复其阳，芍药甘草以救液，调胃承气以止其谵语，此坏病之治必随脉证也。

6.32
阳旦证，发热不潮，汗出，咽干，昏睡不安，夜半反静者，宜地黄半夏牡蛎酸枣仁汤主之；若口渴，烦躁，小便赤，谵语者，竹叶石膏黄芩泽泻半夏甘草汤主之。

地黄半夏牡蛎酸枣仁汤方
地黄六两 半夏半升 牡蛎二两 酸枣仁三两
右四味，以水四升，煮取二升，分温再服。

竹叶石膏黄芩泽泻半夏甘草汤方
竹叶两把 石膏半斤（棉裹）黄芩三两 泽泻二两 半夏半升 甘草二两
右六味，以水五升，煮取三升，去滓，温服一升，日三服。
