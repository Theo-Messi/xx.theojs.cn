# 伤寒杂病论 - 卷八

辨太阳病脉证并治下

8.1
问曰：病有脏结，有结胸，其状何如？师曰：寸脉浮，关脉小细沉紧者，名曰脏结也。按之痛，寸脉浮，关脉沉，名曰结胸也。

8.2
何谓脏结？师曰：脏结者，五脏各具，寒热攸分，宜求血分，虽有气结，皆血为之。假令肝脏结，则两胁痛而呕，脉沉弦而结者，宜吴茱萸汤。若发热不呕者，此为实，脉当沉弦而急，桂枝当归牡丹皮桃仁枳实汤主之。

吴茱萸汤方
吴茱萸一升 人参三两 生姜六两 大枣十二枚（劈）
右四味，以水七升，煮取二升，去滓，温服七合，日三服。

桂枝当归牡丹皮桃仁枳实汤方
桂枝三两（去皮）当归二两 牡丹皮三两 桃仁二十枚（去皮尖）枳实二两
右五味，以水八升，煮取三升，去滓，温服一升，日三服。

8.3
心脏结，则心中痛，或在心下郁郁不乐，脉大而涩，连翘阿胶半夏赤小豆汤主之。若心中热痛而烦，脉大而弦急者，此为实也，黄连阿胶半夏桃仁茯苓汤主之。

连翘阿胶半夏赤小豆汤方
连翘二两 阿胶一两半 半夏半升（洗）赤小豆三两
右四味，以水四升，先煮三物，取二升，去滓，纳胶烊消，温服七合，日三服。

黄连阿胶半夏桃仁茯苓汤
黄连三两 阿胶二两 半夏半升（洗）桃仁二十枚（去皮尖）茯苓三两
右五味，以水五升，先煮四味，取二升，去滓，纳胶烊消，温服一升，日再服。

8.4
肺脏结，胸中闭塞，喘，咳，善悲，脉短而涩，百合贝母茯苓桔梗汤主之。若咳而唾血，胸中痛，此为实，葶苈括萎桔梗牡丹汤主之。

百合贝母茯苓桔梗汤方
百合七枚(洗去沫) 贝母三两 茯苓三两 桔梗二两
右四味，以水七升，煮取三升，去滓，温服一升，日三服。

葶苈括萎桔梗牡丹汤方
葶苈三两(熬) 括萎实大者一枚(捣) 桔梗三两 牡丹皮二两
右四味，以水六升，煮取三升，去滓，温服一升，日三服。

8.5
脾脏结，腹中满痛，按之如覆杯，甚则腹大而坚，脉沉而紧，白术枳实桃仁干姜汤主之。若腹中胀痛，不可按，大便初溏后鞕，转失（疑为矢）气者，此为实，大黄厚朴枳实半夏甘草汤主之。

白术枳实桃仁干姜汤方
白术二两 枳实二两 桃仁二十七枚(去皮尖) 干姜一两
右四味，以水五升，煮取二升，去滓，分温再服。

大黄厚朴枳实半夏甘草汤方
大黄三两 厚朴三两 枳实三两 半夏一升 甘草一两(炙)
右五味，以水六升，煮取三升，去滓，温服一升，日三服。

8.6
肾脏结，少腹鞕，隐隐痛，按之如有核，小便乍清乍浊，脉沉细而结，宜茯苓桂枝甘草大枣汤。若小腹急痛，小便赤数者，此为实，宜桂枝茯苓枳实芍药甘草汤。

茯苓桂枝甘草大枣汤方
茯苓半斤 桂枝四两 甘草二两(炙) 大枣十五枚(劈)
右四味，以甘澜水一斗，先煮茯苓减二升，纳诸药，煮取三升，去滓，温服一升，日三服。

桂枝茯苓枳实芍药甘草汤方
桂枝三两(去皮) 茯苓二两 枳实二两 芍药三两 甘草一两(炙)
右五味，以水六升，煮取三升，去滓，温服一升，日三服。

8.7
脏结，无阳证，不往来寒热，其人反静，舌上苔滑者，不可攻也；饮食如故，时时下利，舌上白苔滑者，为难治。

8.8
何谓结胸?师曰：病发于阳而反下之，热入于里，因作结胸。病发于阴，而早下之，因作痞。所以成结胸者，误下故也。

8.9
结胸病，头项强，如柔痉状者，下之则和，宜大陷胸丸。

大陷胸丸方
大黄半斤 葶苈半斤(熬) 芒硝半斤 杏仁半斤(去皮尖熬)
右四味，捣筛二味，纳杏仁、芒硝，合研如脂，和散，取如弹丸一枚，别捣甘遂末一方寸匙，白蜜二合，水二升，煮取一升，去滓，温顿服之，一宿乃下，如不下，更服，取下为度，禁忌如药法。

8.10
结胸证，其脉浮大者，不可下，下之则死。

8.11
结胸证悉具，烦躁者，亦死。

8.12
太阳病，脉浮而动数，浮则为风，数则为热，动则为痛，头痛发热，微盗汗出，而反恶寒者，表未解也，医反下之，动数变迟，膈内拒痛，胃中空虚，客气动膈，短气，躁烦，心中懊（忄农），阳气内陷，心下因鞕，则为结胸，大陷胸汤主之。若不结胸，但头汗出，余处无汗，剂颈而还，小便不利，身必发黄。五苓散主之。

大陷胸汤方
大黄六两 芒硝一升 甘遂一钱(匙)
右三味，以水六升，先煮大黄，取二升，去滓，纳芒硝，煮二沸，纳甘遂末，温服一升，得快利，止后服。

五苓散方
猪苓十八铢(去皮) 白术十八铢 泽泻一两六铢 茯苓十八铢 桂枝半两(去皮)
右五味，为散，更于臼中杵之，白饮和方寸匙服之，日三服，多饮暖水，汗出愈，发黄者，加茵陈蒿十分。

8.13
伤寒六七日，结胸热实，脉沉紧而实，心下痛，按之石鞕者，大陷胸汤主之。(方见前)

8.14
伤寒十余日，热结在里，复往来寒热者，与大柴胡汤。

8.15
但结胸无大热者，此为水结在胸肋也，但头微汗出者，大陷胸汤主之。(方见前)

大柴胡汤方
柴胡半斤 枳实四枚(炙) 生姜五两(切) 黄芩三两 芍药三两 半夏半升(洗) 大枣十二枚(劈) 大黄二两
右八味，以水一斗二升，煮取六升，去滓，再煎，温服一升，日三服。

8.16
太阳病，重发汗，而复下之，不大便五六日，舌上燥而渴，日晡所小有潮热，从心下至少腹鞕满而痛不可近者，大陷胸汤主之。(方见前)

8.17
小结胸病，正在心下，按之则痛，脉浮滑者，小陷胸汤主之。

小陷胸汤方
黄连一两 半夏半升 括蒌实大者一枚
右三味，以水六升，先煮括蒌取三升，纳诸药，煮取二升，去滓，分温三服。

8.18
太阳病，二三日，不能卧，但欲起，心下必结，脉微弱者，此本有寒分也，反下之，若利止，必作结胸；未止者，此作协热利也。

8.19
太阳病，下之后，其脉促，不结胸者，此为欲解也；脉浮者，必结胸；脉紧者，必咽痛，脉弦者，必两胁拘急；脉细数者，头痛未止，脉沉紧者，必欲呕；脉沉滑者，协热利；脉浮滑者，必下血。

8.20
病在阳，应以汗解之，反以冷水潠之，若灌之，其热被劫不得去，弥更益烦，肉上粟起，意欲饮水，反不渴者，服文蛤散；若不差者，与五苓散。寒实结胸，无热证者，与三物小陷胸汤，白散亦可服。(五苓散小陷胸汤方俱见前)

文蛤散方
文蛤五两 麻黄三两 甘草三两 生姜三两 石膏五两 杏仁五十粒(去皮尖) 大枣十二枚(劈)
右七味，为散，以沸汤和一方寸匙，汤用五合，调服，假令汗出已，腹中痛者，与芍药三两

白散方
桔梗三分 巴豆一分 贝母三分
右三味为散，更于臼中杵之，以白饮和服，强人半钱匙，羸者减之。病在膈上必吐，在膈下必利；不利进热粥一杯，利不止进冷粥一杯。

8.21
太阳与少阳并病，头项强痛，或眩冒，时如结胸，心下痞鞕者，当刺大椎第一间、肺俞、肝俞，慎不可发汗，发汗则（言严）语，脉弦大，五日（言严）语不止，当刺期门。

8.22
妇人中风，发热恶风，经水适来，得之七八日，热除而脉迟身凉，胸胁下满，如结胸状，（言严）语者，此为热入血室也，当刺期门，随其实而泄之。

8.23
妇人中风，七八日，续得寒热，发作有时，经水适断者，此为热入血室，其血必结，故使如疟状，小柴胡汤主之。

小柴胡汤方
柴胡半斤 黄芩三两 人参三两 半夏半升 甘草三两(炙) 生姜三两(切) 大枣十二枚(劈)
右七味，以水一斗二升，煮取六升，去滓，再煎取三升，温服一升，日三服。

8.24
妇人伤寒发热，经水适来，昼日明了，暮则（言严）语，如见鬼状者，此为热入血室，无犯胃气及上二焦，必自愈。

8.25
伤寒六七日，发热微恶寒，支节烦疼，微呕，心下支结，外证未去者，柴胡桂枝汤主之。

柴胡挂枝汤方
桂枝一两半 黄芩一两半 人参一两半 甘草一两(炙) 半夏二合半 芍药一两半 大枣六枚 生姜一两半(切) 柴胡四两
右九味，以水七升，煮取三升，去滓，温服一升，日三服。

8.26
伤寒五六日，已发汗而复下之，胸胁满，微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之。

柴胡桂枝干姜汤方
柴胡半斤 桂枝三两 干姜二两 括萎根四两 黄芩三两 牡蛎二两(熬)甘草二两(炙)
右七味，以水一斗二升，煮取六升，去滓，再煎取三升，温服一升，日三服。初服微烦，复服，汗出便愈。

8.27
伤寒五六日，头汗出，微恶寒，手足冷，心下满，口不欲食，大便鞕，脉细者，此为阳微结，必有表复有里也，脉沉者，亦在里也，汗出为阳微。假令纯阴结，不得复有外证，悉入在里，此为半在里半在外也，脉虽沉细，不得为少阴病，所以然者，阴不得有汗，今头汗出，故知非少阴也，可与小柴胡汤。设不了了者，得屎而解。(小柴胡汤见前)

8.28
伤寒五六日，呕而发热者，柴胡汤证具，而以他药下之，柴胡证仍在者，复与柴胡汤，此虽已下之，不为逆，必蒸蒸而振，却发热汗出而解。若心下满而鞕痛者，此为结胸也，大陷胸汤主之，但满而不痛者，此为痞，柴胡不中与之，宜半夏泻心汤。(大陷胸汤见前)

半夏泻心汤方
半夏半升(洗) 黄芩三两 干姜三两 人参三两 甘草三两(炙) 黄连一两 大枣十二枚(劈)
右七味，以水一斗，煮取六升，去滓，再煎取三升，温服一升，日三服。

8.29
太阳少阳并病，而反下之，成结胸，心下必鞕，若下利不止，水浆不下，其人必烦。

8.30
脉浮而紧，而复下之，紧反入里，则作痞，按之自濡，但气痞耳；小青龙汤主之。

小青龙汤方
麻黄三两 芍药三两 细辛三两 干姜三两 甘草三两(炙) 桂枝三两 半夏半升 五味子半升
右八味，以水一斗，先煮麻黄减二升，去上沫，纳诸药，煮取三升，去滓，温服一升，日三服；若渴去半夏，加括萎根三两；若微利，若嘻者，去麻黄，加附子一枚炮；若小便不利，少腹满者，去麻黄，加茯苓四两，若喘者，加杏仁半升，去皮尖。

8.31
太阳中风，下利，呕逆，表解者，乃可攻之，若其人絷絷汗出，发作有时，头痛，心下痞满，引胁下痛，干呕短气，汗出不恶寒者，此表解里未和也，十枣汤主之。

十枣汤方
芫花(熬) 甘遂 大戟
右三味，各等分，别捣为散，以水一升半，先煮大枣肥者十枚，取八合，去滓，纳药末，强人服一钱匙，羸人服半钱，温服之，平旦服，若下少，病不除者，明日更服，加半钱，得快下利后，糜粥自养。

8.32
太阳病，医发汗，遂发热恶寒，因复下之，心下痞，表里俱虚，阴阳气并竭，无阳则阴独，复加烧针，因胸烦，面色青黄，肤瞤（跳动）者，难治，今色微黄，手足温者易愈。

8.33
心下痞，按之濡，其脉关上浮大者，大黄黄连黄芩泻心汤主之。

大黄黄连黄芩泻心汤方
大黄二两 黄连一两 黄芩一两
右三味，以麻沸汤二升渍之，须臾绞去滓，分温再服。

8.34
心下痞，而复恶寒者，附子泻心汤主之。

附子泻心汤方
大黄二两 黄连一两 黄芩一两 附子一枚(炮去皮破别煮取汁)
右四味，切三昧，以麻沸汤二升渍之。须臾绞去滓，纳附子汁，分温再服。

8.35
本以下之，故心下痞，与泻心汤。痞不解，其人渴，而口燥烦，小便不利者，五苓散主之。(方见前)

8.36
伤寒，汗出，解之后，胃中不和，心下痞鞕，干噫食臭，胁下有水气，腹中雷鸣，下利者，生姜泻心汤主之。

生姜泻心汤方
生姜四两 甘草三两(炙) 人参三两 干姜一两 黄芩三两 半夏半升 黄连一两 大枣十二枚(劈)
右八味，以水一斗，煮取六升，去滓，再煎取三升，温服一升，日三服。

8.37
伤寒中风，医反下之，其人下利，日数十行，谷不化，腹中雷鸣，心下痞鞕而满，干呕，心烦不得安，医见心下痞，谓病不尽，复下之，其痞益甚，此非结热，但以胃中虚，客气上逆，故使鞕也，甘草泻心汤主之。

甘草泻心汤方
甘草四两(炙) 黄芩三两 干姜三两 人参三两 半夏半升 黄连一两 大枣十二枚(劈)
右七味，以水一斗，煮取六升，去滓，再煎取三升，温服一升，日三服。

8.38
伤寒，服汤药下之，利不止，心下痞鞕，服泻心汤不已，复以他药下之，利益甚，医以理中与之，利仍不止，理中者，理中焦，此利在下焦故也，赤石脂禹余粮汤主之，复不止者，当利其小便。

赤石脂禹余粮汤方
赤石脂一斤(碎) 太乙禹余粮一斤(碎)
右二昧，以水六升，煮取三升，去滓，分温三服。

8.39
伤寒吐下后，发汗，虚烦，脉甚微，八九日，心下痞鞕，胁下痛，气上冲咽喉，眩冒，经脉动惕者，久而成痿。

8.40
伤寒，发汗，若吐，若下，解后，心下痞鞕，噫气不除者，旋覆代赭汤主之。

旋覆代赭汤方
旋覆花三两 人参二两 生姜五两 代赭石一两 甘草三两(炙) 半夏半升(洗) 大枣十二枚(劈)
右七味，以水一斗，煮取六升，去滓，再煎取三升，温服一升，日三服。

8.41
太阳病，外证未除，而数下之，遂协热而利，利下不止，心下痞鞕，表里不解者，桂枝人参汤主之。

桂枝人参汤方
桂枝四两 甘草四两(炙) 白术三两 人参三两 干姜三两
右五味，以水九升，先煮四味，取五升，纳桂枝，更煮取三升，去滓，温服一升，日再服，夜一服。

8.42
伤寒，大下后，复发汗，心下痞，恶寒者，表未解也，不可攻痞，当先解表，后攻其痞，解表宜桂枝汤；攻痞宜大黄黄连黄芩泻心汤。(方见前)

8.43
伤寒发热，汗出不解，心下痞鞕，呕吐而不利者，大柴胡汤主之。(方见前)

8.44
病如桂枝证，头不痛，项不强，寸脉微浮，胸中痞鞕，气上咽喉，不得息者，此为胸有寒也，当吐之，宜瓜蒂散。

瓜蒂散方
瓜蒂一分(熬) 赤小豆一分
右二味，各别捣筛，为散已，合治之，取一钱匙，以香豉一合，用热汤七合，煮作稀糜，去津，取汁，和散温顿服之，不吐者，少少加，得快吐乃止。诸亡血虚家，不可与。

8.45
病胁下素有痞，连在脐旁，痛引少腹，入阴筋者，此名脏结，死。

8.46
伤寒，若吐，若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。

白虎加人参汤方
知母六两 石膏一斤(碎) 甘草二两(炙) 粳米六合 人参二两
右五味，以水一斗，煮米熟，汤成去滓，温服一升，日三服。

8.47
伤寒，无大热，口燥渴，心烦，背微恶寒者，白虎加人参汤主之。(方见前)

8.48
伤寒，脉浮，发热，无汗，其表不解，当发汗，不可与白虎汤；渴欲饮，无表证者，白虎加人参汤主之。(方见前)

8.49
太阳少阳并病，心下鞕，颈项强而眩者，当刺大椎、肺俞、肝俞，慎不可下也，下之则痉。

8.50
太阳与少阳合病，自下利者，与黄芩汤；若呕者，黄芩加半夏生姜汤主之。

黄芩汤方
黄芩三两 芍药二两 甘草二两 大枣十二枚(劈)
右四味，以水一斗，煮取三升，去滓，温服一升，日再服，夜一服。

黄芩加半夏生姜汤方
黄芩三两 芍药二两 甘草二两(炙) 半夏半升(洗) 生姜一两半 大枣十二枚(劈)
右六味，以水一斗，煮取三升，去滓，温服一升，日再服，夜一服。

8.51
伤寒，胸中有热，胃中有邪气，腹中痛，欲呕者，黄连汤主之。

黄连汤方
黄连三两 甘草三两(炙) 干姜三两 桂枝三两 人参二两 半夏半升(洗) 大枣十二枚(劈)
右七味，以水一斗，煮取六升，去滓，温服一升，日三服，夜三服。

8.52
伤寒，脉浮滑，此以里有热，表无寒也，白虎汤主之。

白虎汤方
知母六两 石膏一斤(碎) 甘草二两(炙) 粳米六合
右四味，以水一斗，煮米熟，汤成，去滓，温服一升，日三服。

8.53
伤寒脉结促，心动悸者，炙甘草汤主之。

炙甘草汤方
甘草四两(炙) 生姜三两(切) 人参二两 地黄半斤 桂枝三两 麦门冬半升 阿胶二两 麻仁半升 大枣十二枚(劈)
右九味，以清酒七升，先煮八味，取三升，去滓，纳胶烊消尽，温服一升，日三服。
