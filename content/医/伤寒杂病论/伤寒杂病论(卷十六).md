# 伤寒杂病论 - 卷十六

辨妇人各病脉证并治

16.1
师曰：妇人得平脉，阴脉小弱，其人呕，不能食，无寒热，此为妊娠，桂枝汤主之；于法六十日当有此证；设有医治逆者，却一月；加吐下者，则绝之。

桂枝汤方
桂枝三两(去皮) 芍药三两 甘草二两(炙) 生姜三两(切) 大枣十二枚(劈)
右五味，以水七升，煮取三升，去滓，分温三服。

16.2
妇人宿有症病，经断未及三月，而得漏下不止，胎动在脐上者，此为症痼害；妊娠六月动者，前三月经水利时胎也；下血者，断后三月衄也；所以血不止者，其症不去故也，当下其症，桂枝茯苓丸主之。

桂枝茯苓丸方
桂枝 茯苓 牡丹 桃仁 芍药 各等分
右五味，末之，炼蜜为丸，如兔屎大，每日食前服一丸，不知可渐加至三丸。

16.3
妇人怀孕六七月，脉弦，发热，其胎愈胀，腹痛，恶寒，少腹如扇，所以然者，子藏开故也，当以附子汤温之。

附子汤方
附子二枚(炮去皮破八片) 茯苓三两 人参二两 白术四两 芍药三两。
右五味，以水八升，煮取三升，去滓，温服一升，日三服。

16.4
师曰：妇人有漏下者；有半产后续下血都不绝者；假令妊娠腹中痛者，此为胞阻，胶艾汤主之。

胶艾汤方
地黄六两 川芎二两 阿胶二两 艾叶三两 当归三两 芍药四两 甘草二两
右七味，以水五升，清酒三升，煮六味，取三升，去滓，纳胶烊消，温服一升，日三服。

16.5
妇人怀妊，腹中疞痛，当归芍药散主之。

当归芍药散方
当归三两 芍药一斤 茯苓四两 白术四两 泽泻半斤 芎藭三两
右六味，杵为散，取方寸匙，温酒和，日三服。

16.6
妊娠，呕吐不止，干姜人参半夏丸主之。

干姜人参半夏丸方
干姜一两 人参一两 半夏二两
右三味，末之，以生姜汁糊为丸，如梧桐子大，每服五丸，日三服，饮下。

16.7
妊娠，小便难，饮食如故，当归贝母苦参丸主之。

当归贝母苦参丸方
当归四两 贝母四两 苦参四两
右三味，末之，炼蜜为丸，如小豆大，饮服三丸，日三服。

16.8
妊娠，有水气，小便不利，洒淅恶寒，起即头眩，葵子茯苓散主之。

葵子获苓散方
葵子一斤 茯苓三两
右二味，杵为散，饮服方寸匙，日三服，小便利则愈。

16.9
妇人妊娠，身无他病，宜常服当归散，则临产不难，产后亦免生他病。

当归散方
当归一斤 黄芩一斤 芍药一斤 芎藭一斤 白术半斤
右五味，杵为散，酒服方寸匙，日再服。

16.10
妊娠，身有寒湿，或腹痛，或心烦，心痛，不能饮食，其胎跃跃动者，宜养之，白术散主之。

白术散方
白术 芎藭 蜀椒(去目汗) 牡蛎 各等分
右四味，杵为散，酒服一钱匙，日三服，夜一服。

16.11
妇人怀身七月，腹满不得小便，从腰以下如有水状，此太阴当养不养，心气实也，宜泻劳官，关元，小便利则愈。

16.12
问曰：新产妇人有三病，一者病痉，二者郁冒，三者大便难，何谓也?师曰：新产血虚多汗出，喜中风，故令病痉；亡血，复汗，寒多，故令郁冒；亡津液胃燥，故大便难。

16.13
产妇郁冒，其脉微弱，呕不能食，大便反坚，但头汗出。所以然者，血虚而厥，厥则必冒，冒家欲解，必大汗出；以血虚下厥，孤阳上出，故头汗出也。所以产妇喜汗出者，亡阴血虚，阳气独盛，故当汗出，阴阳乃复；大便坚，呕不能食者，小柴胡汤主之。

小柴胡汤方
柴胡半斤 黄芩三两 人参三两 甘草三两 半夏半升(洗) 生姜三两(切) 大枣十二枚(劈)
右七味，以水一斗，煮取六升，去滓，再煎取三升，温服一升，日三服。

16.14
郁冒病解，能食，七八日更发热者，此为胃实，大承气汤主之。

大承气汤方
大黄四两(酒洗) 厚朴半斤(炙去皮) 枳实五枚(炙) 芒硝三合
右四味，以水一斗，先煮二物，取五升，去滓，纳大黄，更煮取二升，去滓，纳芒硝，更上微火一两沸，分温再服，得下，停后服。

16.15
产后腹中疞痛，若虚寒不足者，当归生姜羊肉汤主之。

当归生姜羊肉汤方
当归三两 生姜五两 羊肉一斤
右三味，以水八升煮取三升，去滓，温服一升，日三服。

16.16
产后腹痛，烦满不得卧，不可下也，宜枳实芍药散和之。

枳实芍药散方
枳实 芍药 等分
右二味，杵为散，服方寸匙，日三服，麦粥和下之。

16.17
师曰：产后腹痛，法当以枳实、芍药散；假令不愈，必腹中有瘀血著脐下也，下瘀血汤主之。

下瘀血汤方
大黄三两 桃仁二十枚(去皮尖) (庶/虫)虫二十枚(去足)
右三味，末之，炼蜜和丸，以酒一升，煮取八合，顿服之，当下血如豚肝。

16.18
产后七八日，无太阳证，少腹坚痛，此恶露不尽也；若不大便，烦躁，发热，脉微实者，宜和之；若日晡所烦躁，食则谵语，至夜即愈者，大承气汤主之。(方见前)

16.19
产后中风，数十日不解，头痛，恶寒，发热，心下满，干呕，续自微汗出，小柴胡汤主之。(方见前)

16.20
产后中风，发热，面赤，头痛，汗出而喘，脉弦数者，竹叶汤主之。

竹叶汤方
竹叶一把 葛根三两 桔梗一两 人参一两 甘草一两 生姜五两 大枣十五枚(劈)
右七味，以水八升，煮取三升，去滓，温服一升，日三服。

16.21
产后烦乱，呕逆，无外证者，此乳中虚也，竹皮大丸主之。

竹皮大丸方
竹茹二分 石膏二分 桂枝一分 甘草七分 白薇一分
右五味，末之，枣肉和丸，如弹子大，饮服一丸，日三服，夜二服，有热者倍白薇。

16.22
产后下利，脉虚极者，白头翁加甘草阿胶汤主之。

白头翁加甘草阿胶汤方
白头翁二两 黄连三两 柏皮三两 秦皮三两 甘草二两 阿胶二两
右六昧，以水五升，先煮五味，取三升，去滓，纳胶烊消，分温三服。

16.23
妇人咽中如有炙脔者，半夏厚朴茯苓生姜汤主之。

半夏厚朴茯苓生姜汤方
半夏一升 厚朴三两 茯苓四两 生姜五两 苏叶二两
右五味，以水一斗，煮取四升，去滓，分温四服，日三服，夜一服，苦痛者，去苏叶，加桔梗二两。

16.24
妇人脏燥，悲伤欲哭，数欠伸，象如神灵所作者，甘草小麦大枣汤主之。

甘草小麦大枣汤方
甘草三两 小麦一升 大枣十枚(劈)
右三味，以水六升，煮取三升，去滓，分温三服。

16.25
妇人吐涎沫，医反下之，心下即痞，当先治其吐涎沫，后治其痞，治吐宜桔梗甘草茯苓泽泻汤；治痞宜泻心汤。

桔梗甘草茯苓泽泻汤方
桔梗三两 甘草二两 茯苓三两 泽泻二两
右四味，以水五升，煮取三升，去滓，温服一升，日三服。

泻心汤方
大黄二两 黄连一两
右二味，以麻沸汤二升，渍之，须臾绞去滓，分温再服。

16.26
妇人之病，因虚积冷结，为诸经水断绝，血结胞门。或绕脐疼痛，状如寒疝；或痛在关元，肌若鱼鳞；或阴中掣痛，少腹恶寒；或引腰脊，或下气街；此皆带下。万病一言，察其寒、热、虚、实、紧、弦、行其针药，各探其源，子当辨记，勿谓不然。

16.27
问曰：妇人年五十所，病下血数十日不止，暮即发热，少腹里急，腹满，手掌烦热，唇口干燥，何也?师曰：此病属带下，何以知之?曾经半产，瘀血在少腹不去，故唇口干燥也，温经汤主之。

温经汤方
吴茱萸三两 当归二两 芎藭二两 芍药二两 人参二两 桂枝二两 阿胶二两 牡丹皮二两 甘草二两 生姜二两
右十味，以水一斗，煮取三升，去滓，日三服，每服一升，温饮之。

16.28
经水不利，少腹满痛，或一月再经者，王瓜根散主之。阴肿者，亦主之。

王瓜根散方
王瓜根三分 芍药三分 桂枝三分 (庶/虫)虫三枚
右四味，杵为散，酒服方寸匙，日三服。

16.29
妇人半产若漏下者，旋覆花汤主之；脉虚弱者，黄芪当归汤主之。

旋覆花汤方
旋覆花三两 葱十四茎 新绛少许
右三味，以水三升，煮取一升，去滓，顿服之。

黄芪当归汤方
黄芪三两 当归半两
右二味，以水五升，煮取三升，去滓，温服一升，日三服。

16.30
妇人陷经，漏下色黑如块者，胶姜汤主之。

胶汤姜方
阿胶三两 地黄六两 芎藭二两 生姜三两(切) 当归三两 芍药三两 甘草二两(炙)
右七味，以水五升，清酒三升，先煮六味，取三升，去滓，纳胶烊消，温服一升，日三服。

16.31
妇人少腹满，如敦状，小便微难而不渴，或经后产后者，此为水与血俱结在血室也，大黄甘遂阿胶汤主之。

大黄甘遂阿胶汤方
大黄四两 甘遂二两 阿胶二两
右三味，以水三升，煮二味，取一升，去滓，纳胶烊消，温顿服之。

16.32
妇人时腹痛，经水时行时止，止而复行者，抵当汤主之。

抵当汤方
水蛭三十个(熬) 虻虫三干个(去翅足) 桃仁三十个 大黄三两
右四味，以水五升，煮取三升，去滓，温服一升，不下更服。

16.33
妇人经水闭，脏坚癖，下白物不止，此中有干血也，矾石丸主之。

矾石丸方
矾石三分(烧) 杏仁一分
右二昧，末之，炼蜜为丸，枣核大，纳脏中，剧者再纳之。

16.34
妇人六十二种风证，腹中气血如刺痛者，红蓝花酒主之。

红蓝花酒方
红蓝花一两
右一味，以酒一斗，煎减半，去滓，分温再服。

16.35
妇人腹中诸病痛者，当归芍药散主之；小建中汤亦主之；当归芍药散见前。

小建中汤方
桂枝三两 芍药六两 甘草三两(炙) 生姜三两(切) 大枣干二枚(劈) 饴糖一升
右六味，以水七升，煮取三升，去滓，纳胶饴，更上微火消解，温服一升，日三服。

16.36
问曰：妇人病，饮食如故，烦热不得卧，而反倚息者，何也?
师曰：此名转胞，不得溺也，以胞系了戾，故致此病，但利小便则愈，肾气丸主之。

肾气丸方
地黄八两 薯蓣四两 山茱萸四两 泽泻三两 牡丹皮三两 茯苓三两 桂枝一两 附子一枚(炮)
右八味，末之，炼蜜和丸，梧桐子大，温酒下十五丸，日再服，不知渐增，至二十五丸。

16.37
妇人阴寒，蛇床子散主之。

蛇床子散方
蛇床子一两
右一味，末之，以白粉少许，和合相得，如枣大，棉裹纳阴中，自温。

16.38
少阴脉滑而数者，阴中疮也，蚀烂者，狼牙汤主之。

狼牙汤方
狼牙三两
右一味，以水四升，煮取半升，去滓，以绵缠箸如茧大，浸汤沥阴中，洗之，日四遍。

16.39
胃气下泄，阴吹而喧，如失气者，此谷道实也，猪膏发煎主之。

猪膏发煎方
猪膏半斤乱发三枚(如鸡子大)
右二味，和膏煎之，发消药成，分再服。
