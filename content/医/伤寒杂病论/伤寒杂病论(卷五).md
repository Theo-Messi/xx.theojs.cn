# 伤寒杂病论 - 卷五

伤暑脉证并治第七

5.1
伤暑肺先受之，肺为气府，暑伤元气，寸口脉弱，口渴，汗出，神昏，气短，竹叶石膏汤主之。

竹叶石膏汤方
竹叶两把 粳米半升 半夏半升（洗）石膏一斤 人参三两 麦门冬一升 甘草二两（炙）
右七味，以水一斗，先煮六味，取六升，去滓，纳粳米，煮取米熟，汤成，温服一升，日三服。

5.2
伤暑，发热，汗出，口渴，脉浮而大，名曰中暍，白虎加人参黄连阿胶汤主之。

白虎加黄连阿胶汤方
知母六两 石膏一斤碎（棉裹）甘草二两（炙）粳米六合 人参三两 黄连三两 阿胶二两
右七味，以水一斗，先煮六味，米熟汤成去滓，纳胶烊消，温服一升，日三服。

5.3
伤暑，汗出已，发热，烦躁，声嘶，脉反浮数者，此为肺液伤，百合地黄加牡蛎汤主之。

百合地黄加牡蛎汤方
百合七枚 地黄汁一升 牡蛎二两
右三味，先以水洗百合，渍一宿，当白沫出，去其水，另以泉水二升，煮二味，取一升，去滓，纳地黄汁，煮取一升五合，分温再服。

5.4
伤暑，心下有水气，汗出，咳嗽，渴欲饮水，水入则吐，脉弱而滑，栝蒌茯苓汤主之。

栝蒌茯苓汤方
栝蒌大者一枚（共皮子捣）茯苓三两 半夏三两（洗）黄连二两 甘草一两（炙）
右五味，以水五升，煮取二升，温服一升，日再服。

5.5
伤暑，发热，无汗，水行皮中故也，脉必浮而滑，先以热水灌之，令汗出，后以竹茹半夏汤与之。

竹茹半夏汤方
竹茹二两 栝蒌根二两 茯苓三两 半夏半升
右四味，以水五升，煮取三升，分温三服。

5.6
太阳中热者，暍是也。其人汗出，恶寒，身热而渴，白虎加人参汤主之。

白虎加人参汤方
知母六两 石膏一两碎（棉裹）甘草二两（炙） 粳米六合 人参三两
右五味，以水一斗，煮米熟，汤成去滓，温服一升，日三服。

5.7
太阳中暍，身热，疼重，而脉微弱者，以夏月伤冷水，水行皮中所致也，猪苓加人参汤主之；一物瓜蒂汤亦主之。

猪苓加人参汤方
猪苓一两 茯苓一两 滑石一两 泽泻一两 阿胶一两 人参三两
右六味，以水四升，先煮五味，取二升，纳阿胶烊消，温服七合，日三服。

一物瓜蒂汤方
瓜蒂二十个
右〖坐刂〗，以水一升，煮取五合，去滓，顿服。

5.8
凡病暑者，当汗出，不汗出者，必发热，发热者，必不汗出也，不可发汗，发汗则发热，烦躁，失声，此为肺液枯，息高气贲者，不治。

5.9
伤暑，夜卧不安，烦躁，谵语，舌赤，脉数，此为暑邪干心也，黄连半夏石膏甘草汤主之。

黄连半夏石膏甘草汤方
黄连三两 半夏半升 石膏一斤碎（棉裹）甘草二两（炙）
右四味，以水五升，煮取三升，去滓，温服一升，日三服。

5.10
太阳中暍，发热，恶寒，身重疼痛，其脉弦细芤迟，小便已，洒洒然毛耸，手足逆冷；小有劳身即热；口开，前板齿燥；若发汗，则恶寒甚；加温针，则发热甚，数下之，则淋甚；白虎加桂枝人参芍药汤主之。

白虎加桂枝人参芍药汤方
知母六两 石膏一斤碎（棉裹） 甘草二两（炙）粳米六合 桂枝一两 人参三两 芍药二两
右七味，以水八升，煮米熟汤成，温服一升，日三服。

5.11
伤暑，脉弱，口渴，大汗出，头晕者，人参石膏汤主之。

人参石膏汤方
人参三两 石膏一斤碎（棉裹） 竹叶一把 黄连一两 半夏半升（洗）
右五味，以水六升，煮取三升，去滓，温服一升，日三服。

5.12
伤暑者，头不痛，头痛者风也，头重者湿也。

热病脉证并治第八

5.13
热之为病，有外至，有内生。外至可移，内有定处，不循经序，舍于所合，与温相似，根本异源，传经化热，伏气变温，医多不晓，认为一体，如此杀人，莫可穷极。为子条记，传与后贤。

5.14
热病，面赤，口烂，心中痛，欲呕，脉洪而数，此热邪干心也，黄连黄芩泻心汤主之。

黄连黄芩泻心汤方
黄连三两 黄芩二两
右二味，以水二升，煮取一升，分温再服。

5.15
热病，身热，左胁痛，甚则狂言乱语，脉弦而数，此热邪乘肝也，黄连黄芩半夏猪胆汁汤主之。

黄连黄芩半夏猪胆汁汤方
黄连二两 黄芩三两 半夏一升 猪胆大者一枚（取汁）
右四味，以水六升，先煮三味，取三升，去滓，纳胆汁和合，令相得，分温再服。

5.16
热病，腹中痛，不可按，不能俯仰，大便难，脉数而大，此热邪乘脾也，大黄厚朴甘草汤主之。

大黄厚朴甘草汤方
大黄四两 厚朴六两 甘草三两
右三味，以水五升，煮取二升，服一升，得大便利，勿再服。

5.17
热病，口渴，喘，嗽，痛引胸中，不得太息，脉短而数，此热邪乘肺也，黄连石膏半夏甘草汤主之。

黄连石膏半夏甘草汤方
黄连一两 石膏一斤碎（棉裹）半夏半升（洗）甘草三两
右四味，以水六升，煮取三升，去滓，温服一升，日三服。

5.18
热病，咽中干，腰痛，足热，脉沉而数，此热邪移肾也，地黄黄柏黄连半夏汤主之。

地黄黄柏黄连半夏汤方
地黄半斤 黄柏六两 黄连三两 半夏一升（洗）
右四味，以水八升，煮取三升，去滓，温服一升，日三服。

湿病脉证并治第九

5.19
湿气为病，内外上下，四处流行，随邪变化，各具病形，按法诊治，勿失纪纲。湿气在上，中于雾露，头痛，项强，两额疼痛，脉浮而涩者，黄芪桂枝茯苓细辛汤主之。

黄芪桂枝茯苓细辛汤方
黄芪三两 桂枝二两 茯苓三两 细辛一两
右四味，以水五升，煮取三升，去滓，温服一升，日三服。

5.20
湿气在下，中于水冷，从腰以下重，两足肿，脉沉而涩者，桂枝茯苓白术细辛汤主之。

桂枝茯苓白术细辛汤方
桂枝三两 茯苓四两 白术三两 细辛二两
右四味，以水六升，煮取二升，去滓，温服一升，日再服。

5.21
湿气在外，因风相搏，流于经络，骨节烦疼，卧不欲食，脉浮缓，按之涩，桂枝汤微发其汗，令风湿俱去；若恶寒，身体疼痛，四肢不仁，脉浮而细紧，此为寒气，并桂枝麻黄各半汤主之。

桂枝汤方
桂枝三两（去皮）芍药三两 甘草二两（炙）生姜三两（切）大枣十二枚（劈）
右五味，〖口父〗咀。以水七升，微火煮取三升，去滓，适寒温，服一升。服已须臾，啜热稀粥一升余，以助药力，温覆令一时许，遍身漐漐，微似有汗者益佳，不可令如水流漓，病必不除。若一服汗出病差，停后服，不必尽剂；若不汗，更服依前法；又不汗，后服小促其间，半日许，令三服尽；若病重者，一日一夜服，周时观之。服一剂尽，病证犹在者，更作服；若汗不出，乃服至二三剂。禁生冷、粘滑、肉面、五辛、酒酪、臭恶等物。

麻黄汤方
麻黄三两（去节）桂枝三两（去皮）甘草一两（炙）杏仁七十枚（去皮尖）
右四味，以水九升，先煮麻黄减二升，去上沫，纳诸药，煮取二升半，去滓，温服八合，覆取微似汗，不须啜粥，余如桂枝法将息。

桂枝麻黄各半汤方
即桂枝汤三合，麻黄汤三合，并为六合，顿服之，将息如桂枝汤法。

5.22
湿气在内，与脾相搏，发为中满；胃寒相将，变为泄泻。中满宜白术茯苓厚朴汤；泄泻宜理中汤；若上干肺，发为肺寒，宜小青龙汤；下移肾，发为淋漓，宜五苓散；流于肌肉，发为黄肿，宜麻黄茯苓汤；若流于经络，与热气相乘，则发痈脓；脾胃素寒，与湿久留，发为水饮，与燥相搏，发为痰饮，治属饮家。

白术茯苓厚朴汤方
白术三两 茯苓四两 厚朴二两（炙去皮）
右三味，以水五升，煮取一升五合，去滓，分温再服。

麻黄茯苓汤方
麻黄二两（去节）茯苓三两 白术三两 防己一两 赤小豆一升
右五味，以水七升，先煮麻黄，再沸，去上沫，纳诸药，煮取三升，去滓，温服一升，日三服。

理中汤方
人参三两 干姜三两 白术三两 甘草三两（炙）
右四味，以水八升，煮取三升，去滓，温服一升，日三服。

小青龙汤方
麻黄三两（去节）芍药三两 细辛三两 桂枝三两（去皮）干姜三两 半夏半升（洗）甘草三两 五味子半升
右八味，一水一斗，先煮麻黄减二升，去上沫，纳诸药，煮取三升，去滓，温服一升，日三服。

五苓散方
猪苓十八铢（去皮） 泽泻一两六铢 茯苓十八铢 桂枝半两（去皮） 白术十八铢
右五味，捣为散，以白饮和服方寸匙，日三服，多饮暖水，汗出愈。

5.23
太阳病，关节疼痛而烦，脉沉而细者，此名湿痹；湿痹之候，其人小便不利，大便反快，但当利其小便。

5.24
湿家之为病，一身尽疼，发热，身色如熏黄。

5.25
湿家，其人但头汗出，背强，欲得被覆向火，若下之早，则哕，胸满，小便不利，舌上滑苔者，以丹田有热，胸中有寒，渴欲得水，而不能饮，口燥烦也。

5.26
湿家下之，额上汗出，微喘，小便利者死；若下利不止者亦死。

5.27
问曰：风湿相搏，一身尽疼，法当汗出而解，值天阴雨不止，医云此可发汗，汗之病不愈者何也？师曰：发其汗，汗大出者，但风气去，湿气在，是故不愈也。若治风湿者，发其汗，但微微似欲汗出者，风湿俱去也。

5.28
湿家病，身上尽疼痛，发热，面黄而喘，头痛，鼻塞而烦，其脉大，自能饮食，腹中和无病，病在头中寒湿，故鼻塞，纳药鼻中，则愈。

鼻塞方
蒲灰 细辛 皂荚 麻黄
右四味，等分为末，调和，纳鼻中小许，嚏则愈。

5.29
湿家，身烦疼，可与麻黄加术汤发其汗为宜，慎不可以火攻之。

麻黄加术汤方
麻黄三两（去节）桂枝二两（去皮）甘草一两（炙）白术四两 杏仁七十个（去皮尖）
右五味，以水九升，先煮麻黄，减二升，去上沫，纳诸药，煮取二升半，去滓，温服八合，覆取微汗，不得汉再服，得汗，停后服。

5.30
病者一身尽疼，发热，日晡所剧者，此名风湿。此病伤于汗出当风，或久伤取冷所致也，可与麻黄杏仁薏苡甘草汤。

麻黄杏仁薏苡甘草汤方
麻黄一两 杏仁二十枚（去皮尖） 薏苡一两 甘草一两（炙）
右四味，以水六升，先煮麻黄，减二升，去上沫，纳诸药，煮取三升，去滓，温服一升，日三服。

5.31
风湿，脉浮，身重，汗出，恶风者，防己黄芪汤主之。

防己黄芪汤方
防己二两 甘草一两（炙） 白术一两 黄芪二两 生姜一两 大枣十二枚（劈）
右六味，以水一斗，煮取五升，去滓，再煎取三升，温服一升，日三服；喘者加麻黄五分；胃中不和者，加芍药三分；气上冲者，加桂枝三分；下有陈寒者，加细辛三分；服后当如虫行皮中，从腰下如冰，后坐被上，又以一被绕之，温令有微汗差。

5.32
伤寒八九日，风湿相搏，不能自转侧，不呕，不渴，脉浮虚而涩者，桂枝附子汤主之；若大便坚，小便自利者，白术附子汤主之。。

桂枝附子汤方
桂枝四两（去皮）附子二枚（炮）甘草二两（炙）生姜三两（切）大枣十二枚（劈）
右五味，以水六升，煮取三升，去滓，分温三服。

白术附子汤方
白术一两 附子一枚（炮）甘草二两（炙）生姜一两半 大枣六枚（劈）
右五味，以水三升，煮取一升，去滓，分温三服，一服觉身痹，半日许再服，三服都尽，其人如冒状，勿怪，即术附并走皮中，逐水气，未得除耳。

5.33
风湿相搏，骨节疼烦，掣痛，不得屈伸，近之则痛剧，汗出，短气，小便不利，恶风，不欲去衣，或身微肿者，甘草附子汤主之。

甘草附子汤方
甘草二两（炙）附子二枚（炮去皮） 白术二两 桂枝四两
右四味，以水六升，煮取三升，去滓，温服一升，日三服。初服得微汗则解；能食，汗出，复烦者，服五合；恐一升多者，服六七合为佳。

伤燥病脉证并治第十

5.34
伤燥，肺先受之，出则大肠受之，移传五脏，病各异形，分别诊治，消息脉经。

5.35
燥病，口渴，咽干，喘，咳，胸满痛甚则唾血，脉浮短而急，此燥邪干肺也，竹叶石膏杏子甘草汤主之；若移于大肠，则大便难，口渴，欲饮热，脉急大，在下者，麻仁白蜜煎主之。

竹叶石膏杏子甘草汤方
竹叶一把 石膏半斤 杏仁三十枚（去皮尖） 甘草二两
右四味，以水五升，煮取三升，去滓，温服一升，日三服。

麻仁白蜜煎方
麻仁一升 白蜜六合
右二味，以水四升，先煮麻仁，取一升五合，去滓，纳蜜，微沸，和合，令小冷，顿服之。

5.36
燥病，口烂，气上逆，胸中痛，脉大而涩，此燥邪乘心也，栀子连翘甘草栝蒌汤主之。

栀子连翘甘草栝蒌汤方
栀子十四枚（劈）连翘二两 甘草二两 栝蒌根四两
右四味，以水七升，煮取三升，去滓，温服一升，日三服。

5.37
燥病，目赤，口苦，咽干，胁下痛，脉弦而数，此燥邪乘肝也，黄芩牡丹皮栝蒌半夏枳实汤主之。

黄芩牡丹皮栝蒌半夏枳实汤方
黄芩三两 牡丹皮二两 栝蒌实大者一枚（捣）半夏半升（洗）枳实二枚
右五味，以水五升，煮取三升，去滓，温服一升，日三服。

5.38
燥病，色黄，腹中痛不可按，大便难，脉数而滑，此燥邪乘脾也，白虎汤主之。

白虎汤方
知母六两 石膏一斤碎（棉裹）甘草二两（炙）粳米六合
右四味，一水一斗煮米熟，汤成去滓温服一升，日三服。

5.39
燥病，咽干，喉痛，少腹急痛，小便赤，脉沉而急，此燥邪移肾也，地黄黄柏茯苓栝蒌汤主之。

地黄黄柏茯苓栝蒌汤方
地黄六两 黄柏三两 茯苓三两 栝蒌根四两
右四味，以水六升，煮取三升，去滓，温服一升，日三服。

伤风病脉证并治第十一

5.40
风为百病之长，中于面，则下阳明，甚则入脾；中于项，则下太阳，甚则入肾；中于侧，则下少阳，甚则入肝；病变不一，慎毋失焉。

5.41
风病，头痛，多汗，恶风，腋下痛，不可转侧，脉浮弦而数，此风邪干肝也，小柴胡汤主之；若流于腑，则口苦，呕逆，腹胀，善太息，柴胡枳实芍药甘草汤主之。

小柴胡汤方
柴胡半斤 黄芩三两 人参三两 半夏半升（洗）甘草三两（炙）生姜三两（切）大枣十二枚（劈）
右七味，以水一斗二升，煮取六升，去滓，再煎取三升，温服一升，日三服。

柴胡枳实芍药甘草汤方
柴胡八两 芍药三两 枳实四枚（炙）甘草三两（炙）
右四味，以水一斗，煮取六升，去滓，再煎取三升，温服一升，日三服。

5.42
风病，胸中痛，胁支满，膺背肩胛间痛，嗌干，善噫，咽肿，喉痹，脉浮洪而数，此风邪乘心也，黄连黄芩麦冬桔梗甘草汤主之。

黄连黄芩麦冬桔梗甘草汤方
黄连一两半 黄芩三两 麦门冬二两 桔梗三两 甘草二两（炙）
右五味，以水六升，煮取三升，去滓，温服一升，日三服。

5.43
风病，四肢懈惰，体重，不能胜衣，胁下痛引肩背，脉浮而弦涩，此风邪乘脾也，桂枝去桂加茯苓白术汤主之；若流于腑，则腹满而胀，不嗜食，枳实厚朴白术甘草汤主之。

桂枝去桂加茯苓白术汤方
芍药三两 甘草二两（炙） 茯苓三两 白术三两 生姜三两（切） 大枣十二枚（劈）
右六味，以水八升，煮取三升，去滓，温服一升，日三服。

枳实厚朴白术甘草汤方
枳实四枚（炙） 厚朴二两（炙去皮） 白术三两 甘草一两（炙）
右四味，以水六升，煮取三升，去滓，温服一升，日三服。

5.44
风病，咳而喘息有音，甚则唾血，嗌干，肩背痛，脉浮弦而数，此风邪乘肺也，桔梗甘草枳实芍药汤主之；若流于大肠，则大便燥结，或下血，桔梗甘草枳实芍药加地黄牡丹汤主之。

桔梗甘草枳实芍药汤方
桔梗三两 甘草二两 枳实四枚 芍药三两
右四味，以水六升，煮取三升，去滓，温服一升，日三服。

桔梗甘草枳实芍药加地黄牡丹汤方
桔梗三两 甘草二两 枳实四枚 芍药三两 地黄三两 牡丹皮二两
右六味，以水六升，煮取三升，去滓，温服一升，日三服。

5.45
风病，面目浮肿，脊痛不能正立，隐曲不利，甚则骨痿，脉沉而弦，此风邪乘肾也，柴胡桂枝汤主之。

柴胡桂枝汤方
桂枝一两半 芍药一两半 甘草一两（炙） 柴胡四两 半夏二合半 人参一两半 黄芩一两半 生姜一两半 大枣六枚（劈）
右九味，以水七升，煮取三升，去滓，温服一升，日三服。

寒病脉证并治第十二

5.46
寒之为病，肾先受之，其客于五脏之间，脉引而痛；若客于八虚之室，则恶血住留，积久不去，变而成著，可不慎欤!

5.47
寒病，骨痛，阴痹，腹胀，腰痛，大便难，肩背颈项引痛，脉沉而迟，此寒邪干肾也，桂枝加葛根汤主之；其著也则两腘痛，甘草干姜茯苓白术汤主之。

桂枝加葛根汤方
桂枝三两（去皮）芍药三两甘草二两（炙）生姜三两（切）大枣十二枚（劈）葛根四两
右六味，先以水七升，煮葛根去上沫，纳诸药，煮取三升，去滓，温服一升，日三服，不须啜粥，余如桂枝将息及禁忌法。

甘草干姜茯苓白术汤方
甘草二两（炙） 白术二两 干姜四两 茯苓四两
右四味，以水五升，煮取三升，去滓，温服一升，日三服。

5.48
寒病，两胁中痛，寒中行善掣节，逆则头痛，耳聋，脉弦而沉迟，此寒邪乘肝也，小柴胡汤主之；其著也，则两腋急痛，不能转侧，柴胡黄芩芍药半夏甘草汤主之。

小柴胡汤（见伤风）

柴胡黄芩芍药半夏甘草汤方
柴胡四两 黄芩三两 芍药二两 甘草二两（炙） 半夏二两
右五味，以水五升，煮取三升，去滓，分温三服。

5.49
寒病，胸胁支满，膺背肩胛间痛，甚则喜悲，时发眩，仆而不知人，此寒邪乘心也，通脉四逆汤主之；其著也，则肘外痛，臂不能伸，甘草泻心汤主之。

通脉四逆汤方
甘草二两（炙）附子大者一枚（生用破）干姜三两 人参二两
右四味，以水三升,煮取一升二合，去滓，分温再服。

甘草泻心汤方
甘草四两（炙）黄芩三两 干姜三两 半夏半升（洗）人参三两 黄连一两 大枣十二枚（劈）
右七味，以水一斗，煮取六升，去滓，再煎取三升，温服一升，日三服。

5.50
寒病，腹满肠鸣，食不化，飧泄，甚则足痿不收，脉迟而涩，此寒邪乘脾也，理中汤主之；其著也，则髀枢强痛，不能屈伸，枳实白术茯苓甘草汤主之。

理中汤方
人参三两 干姜三两 甘草三两 白术三两
右四味，以水八升，煮取三升，去滓，分温三服。

枳实白术茯苓甘草汤方
枳实四枚 白术三两 茯苓三两 甘草一两（炙）
右四味，以水六升，煮取三升，去滓，分温三服。

5.51
寒病，喘，咳，少气，不能报息，口唾涎沫，耳聋，嗌干，此寒邪乘肺也，脉沉而迟者，甘草干姜汤主之；其著也，则肘内痛，转侧不便，枳实橘皮桔梗半夏生姜甘草汤主之。

甘草干姜汤方
甘草四两（炙） 干姜二两（炮）
右二味，以水三升，煮取一升五合，去滓，分温再服。

枳实橘皮桔梗半夏生姜甘草汤方
枳实四枚 橘皮二两 桔梗三两 半夏半升（洗） 生姜三两（切） 甘草二两（炙）
右六味，以水八升，煮取三升，去滓，温服一升，日三服。
