# 伤寒杂病论 - 卷十五

辨瘀血吐衄下血疮痈病脉证并治

15.1
病人胸满、唇痿、舌青、口燥，但欲嗽水，不欲咽，无寒热，脉微大来迟，腹不满，其言我满，此为有瘀血。

15.2
病人如有热状，烦满，口干燥而渴，其脉反无热，此为阴伏，是瘀血也，当下之，宜下瘀血汤。

下瘀血汤方
大黄三两 桃仁二十枚 (庶/虫)虫二十枚(去足)
右三味，末之，炼蜜和丸，以酒一升，水一升，煮取八合，顿服之，血下如豚肝愈。

15.3
膈间停留瘀血，若吐血色黑者，桔梗汤主之。

桔梗汤方
桔梗一两 甘草二两
右二味，以水三升，煮取一升，去津，温分再服。

15.4
吐血不止者，柏叶汤主之；黄土汤亦主之。

柏叶汤方
柏叶三两 干姜三两 艾叶三把
右三味，以水五升，取马通汁一升，合煮取一升，去滓，分温再服。

黄土汤方
灶中黄土半斤 甘草三两 地黄三两 白术三两 附子三两(炮) 阿胶三两 黄芩三两
右七味，以水八升，煮取三升，去滓，分温三服。

15.5
心气不足，吐血，若衄血者，泻心汤主之。

泻心汤方
大黄二两 黄连一两
右二味，以水三升，煮取一升，去滓，顿服之。

15.6
下血，先便而后血者，此远血也，黄土汤主之。(方见前)

15.7
下血，先血而便者，此近血也，赤豆当归散主之。

赤豆当归散方
赤小豆三升(浸令毛出曝乾) 当归十两
右二味，杵为散，浆水和服方寸匙，日三服。

15.8
师曰：病人面无色，无寒热，脉沉弦者，必衄血；脉浮而弱，按之则绝者，必下血，烦而咳者，必吐血。

15.9
从春至夏衄血者，属太阳也；从秋至冬衄血者，属阳明也。

15.10
尺脉浮，目睛晕黄者，衄未止也；黄去睛慧了者，知衄已止。

15.11
问曰：寸口脉微浮而涩，法当亡血，若汗出，设不汗出者云何?师曰：若身有疮，被刀斧所伤，亡血故也，此名金疮；无脓者，王不留行散主之；有脓者，排脓散主之，排脓汤亦主之。

王不留行散方
王不留行十分(烧) 蒴藿细叶十分(烧) 桑根白皮十分(烧) 甘草十八分 黄芩二分 蜀椒三分(去目) 厚朴二分 干姜二分 芍药二分
右九味，为散，饮服方寸匙，小疮即粉之，大疮但服之，产后亦可服。

排脓散方
枳实十六枚 芍药六分 桔梗二分
右三味，杵为散，取鸡子黄一枚，以药散与鸡黄相等，揉和令相得，饮和服之，日一服。

排脓汤方
甘草二两 桔梗三两 生姜一两 大枣十枚
右四味，以水三升，煮取一升，去滓，温服五合，日再服。

15.12
浸淫疮，从口流向四肢者，可治，从四肢流来入口者，不可治。

15.13
浸淫疮，黄连粉主之。

黄连粉方
黄连十分 甘草十分
右二味，捣为末，饮服方寸匙，并粉其疮上。

15.14
诸脉浮数，法当发热，而反洒浙恶寒，若有痛处，当发其痈。

15.15
师曰：诸痈肿者，欲知有脓无脓?以手掩肿上，热者，为有脓；不热者，为无脓也。

15.16
肠痈之为病，其身甲错，腹皮急，按之濡，如肿状，腹无积聚，身无热，脉数，此为肠内有痈也，薏苡附子败酱散主之。

薏苡附子败酱散方
薏苡十分 附子二分 败酱五分
右三味，杵为末，取方寸匙，以水二升，煮减半，去滓，顿眼，小便当下血。

15.17
少腹肿痞，按之即痛如淋，小便自调，时时发热，自汗出，复恶寒，此为肠外有痈也；其脉沉紧者，脓未成也，下之当有血；脉洪数者，脓已成也，可下之，大黄牡丹汤主之。

大黄牡丹汤方
大黄四两 牡丹一两 桃仁五十个 冬瓜子半升 芒硝三合
右五味，以水六升，煮取一升，去滓，顿服之，有脓者当下脓，无脓者当下血。

辨胸痹病脉证并治

15.18
师曰：夫脉当取太过不及，阳微阴弦，即胸痹而痛；所以然者，责其极虚也，今阳虚，知在上焦，胸痹而痛者，以其脉弦故也。

15.19
平人无寒热，胸痹，短气不足以息者，实也。

15.20
胸痹，喘、息、咳、唾，胸背痛，寸脉沉迟，关上小紧数者，括萎薤白白酒汤主之。

栝蒌薤白白酒汤方
栝萎实一枚(捣) 薤白半斤 白酒七升
右三味，同煮取二升，分温再服。

15.21
胸痹不得卧，心痛彻背者，括蒌薤白半夏汤主之。

薤白栝蒌半夏汤方
栝萎实一枚(捣) 薤白三两 半夏半升 白酒一斗
右四味，同煮取四升，去滓，温服一升，日三服。

15.22
胸痹，心中痞，留气结在胸，胸满，胁下逆抢心者，枳实薤白桂枝厚朴栝蒌汤主之；桂枝人参汤亦主之。

枳实薤白桂枝厚朴栝萎汤方
枳实四枚薤白半斤桂枝一两厚朴四两栝萎一枚(捣)
右五味，以水五升，先煮枳实、厚朴取二升，去滓，纳诸药，煮数沸，分温三服。

桂枝人参汤方
桂枝四两 人参三两 甘草三两 干姜三两 白术三两
右五味，以水一斗，先煮四昧，取五升，纳桂枝，更煮取三升，去滓，温服一升，日三服。

15.23
胸痹，胸中气塞，或短气者，此胸中有水气也，茯苓杏仁甘草汤主之；橘皮枳实生姜汤亦主之。

茯苓杏仁甘草汤方
茯苓二两 杏仁五十个 甘草一两(炙)
右三味，以水一斗，煮取五升，去滓，温服一升，日三服，不差更服。

橘皮枳实生姜汤方
橘皮一斤 枳实三两 生姜半斤
右三味，以水五升，煮取二升，去滓，分温再服。

15.24
胸痹，时缓时急者，薏苡附子散主之。

薏苡附子散方
薏苡十五两 大附子十枚(炮)
右二昧，杵为散，白饮服方寸匙，日三服。

15.25
胸痹，心中悬痛者，桂枝生姜枳实汤主之。

桂枝生姜枳实汤方
桂枝三两 生姜三两 枳实五枚
右三昧，以水六升，煮取三升，去滓，分温三服。

15.26
胸痹，胸痛彻背，背痛彻胸者，乌头赤石脂丸主之，

乌头赤石脂丸方
乌头一两 蜀椒一两 附子五钱 干姜一两 赤石脂一两
右五味，末之，蜜为丸，如梧桐子大，先食，服一丸，日三服，不知稍增，以知为度。

15.27
胸痹，其人常欲蹈，其胸上先未苦时，但欲饮热者，旋覆花汤主之。

旋覆花汤方
旋覆花三两 葱十四茎 新绛少许
右三味，以水三升，煮取一升，顿服。

15.28
胸痹，心下悸者，责其有痰也，半夏麻黄丸主之。

半夏麻黄丸方
半夏 麻黄 各等分
右二味，末之，炼蜜和丸，如小豆大，饮服三丸，日三服。

15.29
胸痹，心下痛，或有恶血积冷者，九痛丸主之。

九痛丸方
附子三两 狼毒四两 巴豆一两(去皮心熬研如脂) 人参一两 干姜一两 吴茱萸一两
右六味，末之，蜜丸如梧桐子大，酒下，强人初服三丸，日三服，弱者二二丸。兼治卒中恶，腹胀痛，口不能言，又治连年积冷，流注，心胸痛，冷气上冲，落马，坠车，血疾等，皆主之；忌口如常法。
