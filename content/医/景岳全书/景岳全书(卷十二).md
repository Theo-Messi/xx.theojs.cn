# 景岳全书(卷十二)

风痹

经义

《痹论》曰：风寒湿三气杂至，合而为痹也。其风气胜者为行痹，寒气胜者为痛痹，湿气胜者为着痹。帝曰：其有五者，何也？岐伯曰：以冬遇此为骨痹，以春遇此为筋痹，以夏遇此为脉痹，以至阴遇此为肌痹，以秋遇此为皮痹。帝曰：内舍五脏六腑，何气使然？岐伯曰：五脏皆有合，病久而不去者，内舍于其合也。故骨痹不已，复感于邪，内舍于肾。筋痹不已，复感于邪，内舍于肝。脉痹不已，复感于邪，内舍于心。肌痹不已，复感于邪，内舍于脾。皮痹不已，复感于邪，内舍于肺。所谓痹者，各以其时重感于风寒湿之气也。

《痹论》曰：凡痹之客五脏者，肺痹者，烦满喘而呕。心痹者，脉不通，烦则心下鼓，暴上气而喘，嗌干善噫，厥气上则恐。肝痹者，夜卧则惊，多饮数小便，上为引如怀。肾痹者，善胀，尻以代踵，脊以代头。脾痹者，四肢懈惰，发咳呕汁，上为大塞。肠痹者，数饮而出不得，中气喘争，时发飧泄。胞痹者，少腹膀胱按之内痛，若沃以汤，涩于小便，上为清涕。阴气者，静则神藏，躁则消亡，饮食自倍，肠胃乃伤。淫气喘息，痹聚在肺。淫气忧思，痹聚在心。淫气遗溺，痹聚在肾。淫气乏竭，痹聚在肝。淫气肌绝，痹聚在脾。诸痹不已，亦益内也。其风气胜者，其人易已也。

《痹论》帝曰：痹，其时有死者，或疼久者，或易已者，其故何也？岐伯曰：其入脏者死，其留连筋骨间者疼久。其留皮肤间者，易已。帝曰：其客于六腑者何也？曰：此亦其食饮居处，为其病本也。六腑亦各有俞，风寒湿气中其俞，而食饮应之，循俞而入，各舍其腑也。帝曰：痹或痛，或不痛，或不仁，或寒或热，或燥或湿，其故何也？曰：痛者，寒气多也，有寒故痛也。其不痛不仁者，病久入深，营卫之行涩，经络时疏，故不痛。皮肤不营，故为不仁。其寒者，阳气少，阴气多，与病相益，故寒也。其热者，阳气多，阴气少，病气胜，阳遭阴，故为痹热。其多汗而濡者，以其逢湿甚也，阳气少，阴气盛，两气相感，故汗出而濡也。帝曰：夫痹之为病，不痛何也？曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒。故具此五者，则不痛也。凡痹之类，逢寒则急，逢热则纵。帝曰：善。

《周痹篇》帝曰：愿闻众痹。岐伯曰：此各在其处，更发更止，更居更起，以右应左，以左应右，非能周也，更发更休也。刺此者，痛虽已止，必刺其处，勿令复起。帝曰：愿闻周痹何如？曰：周痹者，在于血脉之中，随脉以上，随脉以下，不能左右，各当其所。帝曰：刺此奈何？曰：痛从上下者，先刺其下以过之，后刺其下以脱之。痛从下上者，先刺其上以过之，后刺其下以脱之。帝曰：此痛安生？何因而有名？曰：风寒湿气客于外分肉之间，迫切而为沫，沫得寒则聚，聚则排分肉而分裂也。分裂则痛，痛则神归之。神归之则热，热则痛解，痛解则厥，厥则他痹发。发则如是，此内不在脏，而外未发于皮，独居分肉之间，真气不能周，故命曰周痹。

《长刺节论》曰：病在筋，筋挛节痛，不可以行，名曰筋痹。病在肌肤，肌肤尽痛，名曰肌痹，伤于寒湿。病在骨，骨重不可举，骨髓酸痛，寒气至，名曰骨痹。

《寿夭刚柔篇》曰：病在阳者命曰风，病在阴者命曰痹，阴阳俱病命曰风痹。病有形而不痛者，阳之类也；无形而痛者，阴之类也。无形而痛者，其阳完而阴伤之也。急治其阴，无攻其阳；有形而不痛者，其阴完而阳伤之也，急治其阳，无攻其阴。阴阳俱动，乍有形，乍无形，加以烦心，命曰阴胜其阳，此谓不表不里，其形不久。

《五邪篇》曰：邪在肾，则病骨痛阴痹。阴痹者，按之而不得，腹胀腰痛，大便难，肩背颈项痛，时眩。取之涌泉、昆仑，视有血者尽取之。

《五脏生成篇》曰：卧出而风吹之，血凝于肤者为痹，凝于脉者为泣，凝于足者为厥。

此三者，血行而不得反其空，故为痹厥也。

《脉要精微论》曰：按之至骨，脉气少者，腰脊痛而身有痹也。

《九针论》曰：八风伤人，内舍于骨解腰脊节腠理之间，为深痹也。故为治针，必长其身，锋其末，可以取深邪远痹。

《四时气篇》曰：着痹不去，久寒不已，卒取其三里。

《玉机真藏论》曰：风寒客于人，使人毫毛毕直，皮肤闭而为热。当是之时，可汗而发也。弗治，病患舍于肺，名曰肺痹，发咳上气。弗治，肺即传而行之肝，病名曰肝痹，一名曰厥，胁痛出食。当是之时，可按若刺耳。

《五脏生成论》曰：赤脉之至也，喘而坚。诊曰有积气在中，时害于食，名曰心痹。得之外疾，思虑而心虚，故邪从之。白脉之至也，喘而浮，上虚下实，惊，有积气在胸中，喘而虚，名曰肺痹，寒热，得之醉而使内也。青脉之至也，长而左右弹，有积气在心下支，名曰肝痹，得之寒湿，与疝同法，腰痛，足清头痛。黄脉之至也，大而虚，有积气在腹中，有厥气，名曰厥疝，女子同法，得之疾使四肢，汗出当风。黑脉之至也，上坚而大，有积气在小腹与阴，名曰肾痹，得之沐浴清水而卧。

《逆调论》帝曰：人身非衣寒也，中非有寒气也，寒从中生者何？岐伯曰：是人多痹气也，阳气少，阴气多，故身寒如从水中出。一水不能胜二火，故不能冻栗，病名曰骨痹。

（详寒热门）

风痹

论证（共二条）

风痹一证，即今人所谓痛风也。盖痹者，闭也。以血气为邪所闭，不得通行而病也。如《痹论》曰：风气胜者为行痹。盖风者善行数变，故其为痹，则走注历节，无有定所，是为行痹，此阳邪也。曰：寒气胜者为痛痹。以血气受寒则凝而留聚，聚则为痛，是为痛痹，此阴邪也。曰：湿气胜者为着痹。以血气受湿则濡滞，濡滞则肢体沉重而疼痛顽木，留着不移，是为着痹，亦阴邪也。凡此三者，即痹之大则也。此外如五脏六腑之痹，则虽以饮食居处皆能致之，然必重感于邪而内连脏气，则合而为痹矣。若欲辨其轻重，则在皮肤者轻，在筋骨者甚，在脏腑者更甚。若欲辨其寒热，则多热者方是阳证，无热者便是阴证。然痹本阴邪，故惟寒者多而热者少，此则不可不察。

观《痹论》曰：风寒湿三气杂至，合而为痹，而《寿夭刚柔篇》又曰：在阳者命曰风，在阴者命曰痹，何也？盖三气之合，乃专言痹证之所因也。曰：在阳为风，在阴为痹。又分言表里之有殊也。如风之与痹，本皆由感邪所致，但外有表证之见，而见发热头疼等证，或得汗即解者，是皆有形之谓，此以阳邪在阳分，是即伤寒中风之属也，故病在阳者命曰风。

若既受寒邪，而初无发热头疼，又无变证，或有汗，或无汗，而筋骨之痛如故，及延绵久不能愈，而外无表证之见者，是皆无形之谓，此以阴邪直走阴分，即诸痹之属也。故病在阴者命曰痹。其或既有表证，而疼痛又不能愈，此即半表半里，阴阳俱病之证，故阴阳俱病者命曰风痹。此所以风病在阳，而痹病在阴也。然则诸痹者，皆在阴分，亦总由真阴衰弱，精血亏损，故三气得以乘之而为此诸证。经曰：邪入于阴则痹，正谓此也。是以治痹之法，最宜峻补真阴，使血气流行，则寒邪随去。若过用风湿痰滞等药而再伤阴气，必反增其病矣。

风痹

风痹治法（共五条）

痹因外邪，病本在经，而深则连脏，故其在上则有喘呕，有吐食；在中则为胀满，为疼痛；在下则为飧泄，为秘结诸病，此皆风痹之兼证也。凡见此者，当于各门权其缓急先后而随证治之。

一、痹证之风胜者，治当从散，宜败毒散、乌药顺气散之类主之。若以风胜而兼微火者，宜大秦艽汤，或九味羌活汤之类主之。

一、痹证之寒胜者，但察其表里俱无热证，即当从温治之，宜五积散，或小续命汤、甘草附子汤之类主之。若寒甚气虚者，宜《三因》附子汤之类主之。

一、痹证之湿胜者，其体必重，或多寒，或多痰，或多汗，皆脾弱阴寒证也。若羌活胜湿汤，乃兼风散湿之剂也。五积散，乃温经散湿之剂也。真武汤，乃温中除湿之剂也。《三因》附子汤，乃补脾燥湿之剂也。调气平胃散，乃行气行湿之剂也。五苓散，乃利水导湿之剂也。二陈汤，六君子汤，乃化痰去湿之剂也。大抵治湿者欲其燥，欲燥者宜从暖。盖脾土喜燥而恶湿，喜暖而恶寒，故温脾即所以治湿也。然又有湿热之为病者，必见内热之证，滑数之脉，方可治以清凉，宜二妙散及加味二妙丸、当归拈痛汤之类主之。其有热甚者，如抽薪饮之类亦可暂用，先清其火而后调其气血。

一、风痹之证，大抵因虚者多，因寒者多。惟血气不充，故风寒得以入之，惟阴邪留滞，故经脉为之不利，此痛痹之大端也。惟三气饮及大防风汤之类，方能奏效，凡治痹之法，惟此为最。其有宜酒者，即以三气饮浸酒服之亦妙，法见本方，或用易老天麻丸亦可。

风痹

历节风痛

历节风痛，以其痛无定所，即行痹之属也。《病源》云：历节风痛是气血本虚，或因饮酒，腠理开，汗出当风所致，或因劳倦调护不谨，以致三气之邪遍历关节，与气血相搏，而疼痛非常，或如虎之咬，故又有白虎历节之名。《中藏经》曰：历节疼痛者，因醉犯房而得之，此其概也。大都痛痹之证，多有昼轻而夜重者，正阴邪之在阴分也。其有遇风雨阴晦而甚者，此正阴邪侮阳之证也。或得暖遇热而甚者，此湿热伤阴之火证也。有火者宜从清凉，有寒者宜从温热。若筋脉拘滞，伸缩不利者，此血虚血燥证也，非养血养气不可。凡诸治法，总宜如前。

一、凡诸痹作痛者，俱宜用火龙膏贴之。

风痹

风痹论列方

六君子汤（补五）大防风汤（补九八）大秦艽汤（和二四五）小续命汤（散五二）败毒散（散三六）五积散（散三九）真武汤（热一四三）二陈汤（和一）三气饮（新热十七）

五苓散（和一八二）抽薪饮（新寒三）二妙散（寒一三四）火龙膏（外三百二十）《三因》附子汤（热二三）甘草附子汤（热三一）加味二妙丸（寒一三五）易老天麻丸（和二七五）

当归拈痛汤（寒百三十）乌药顺气散（散九三）九味羌活汤（散四四）调气平胃散（和十八）

羌活胜湿汤（和一七八）

风痹

论外备用方

大建中汤（补二四阳虚）愈风丹（和二七四虚风）活络饮（和二六九风湿）茯苓丸（和百十四痰饮痹痛）换骨丹（和二七九）史国公浸酒方（和二八一）三痹汤（和二五八血虚气滞）蠲痹汤（和二五七温经）虎骨散（和二五一风毒走注）换腿丸（和二百八十疏邪）桂心散（和二六五风邪走痛）透经解挛汤（和二七一去风通经）虎骨酒（和三一五强筋骨）薏仁酒（和三一六脚痹）秦艽地黄汤（和二六八风热血燥）趁痛散（和二六七行血行气）丸（和二五六）六味茯苓汤（和二六一痰痹）鸡鸣散（和二八五风湿流注）白术酒（和一八一中湿身痛）独活寄生汤（和二百七十风寒湿痹）

续断丸（和三百五风湿浮肿）续断丹（和二五五三气）除湿蠲痹汤（和二六四风湿）

湿郁汤（和二六六风湿）薏仁汤（和二四七流注）熏洗痛风法（和二七三）熏蒸法（和二七二）枳实散（和二六二心痹痛）加味五痹汤（和二五九五脏痹）人参散（和二百六十肝痹胁痛）紫苏子汤（和二六三肺痹胸痛）温中法曲丸（热一二五脾痹多寒）

当归汤（散九一肺痹上气）麻黄左经汤（散九六风邪）半夏左经汤（散九七风湿流注）

大黄左经汤（散九八闭结）神效左经丸（散九五三气）虎胫骨丸（寒一三七湿热）

羌活散（散八七风气）苍术丸（寒一三三湿热）苦参丸（寒一三八阴虚风热）熨背散（热一二四胁背痛）十味锉散（热四九血弱挛痛）参附渗湿汤（热一二二寒湿痹痛）

龙虎丹（热一二六走注）芎归散（热一二一温补行散）愈风燥湿化痰丸（和二七六）

麻黄杏仁薏苡甘草汤（散四风湿）

汗证

经义

《阴阳应象大论》曰：阳之汗，以天地之雨名之。

《宣明五气篇》曰：心为汗。

《阴阳别论》曰：阳加于阴谓之汗。

《评热病论》曰：阴虚者，阳必凑之，故少气时热而汗出也。

《决气篇》曰：津脱者，腠理开，汗大泄。

《骨空论》曰：风从外入，令人振寒，汗出头痛，身重恶寒。大风汗出，灸噫嘻，噫嘻在背下侠脊傍三寸所。

《金匮真言论》曰：夏暑汗不出者，秋成风疟。

《热论》曰：暑当与汗皆出，勿止。

《生气通天论》曰：因于暑，汗，烦则喘喝，静则多言，体若燔炭，汗出而散。汗出偏沮，使人偏枯。汗出见湿，乃生痤痱。劳汗当风，寒薄为，郁乃痤。魄汗未尽，形弱而气烁，穴俞以闭，发为风疟。阳者，卫外而为固也。

《评热病论》曰：人所以汗出者，皆生于谷，谷生于精，今邪气交争于骨肉而得汗者，是邪却而精胜也。复热者，邪气也。汗者，精气也。今汗出而辄复热者，是邪胜也。汗出而脉尚躁盛者死。

《热病篇》曰：热病已得汗出，而脉尚躁，喘且复热。喘甚者，死。热病已得汗而脉尚躁盛，此阴极之脉也，死；其得汗而脉静者，生。热病者脉尚盛躁而不得汗者，此阳极之脉也，死；脉盛躁得汗静者，生。热病而汗且出，及脉顺可汗者，取之鱼际、太渊、大都、太白，泻之则热去，补之则汗出，汗出太甚，取内踝上横脉以止之。

《寒热病篇》曰：臂太阴可汗出，足阳明可汗出。故取阴而汗出甚者，止之于阳；取阳而汗出甚者，止之于阴。

《逆顺篇》曰：无刺之热，无刺漉漉之汗。

《五禁篇》曰：五禁、五夺、五逆者，皆不可刺。曰：大汗出之后，是三夺也。

《平人气象论》曰：尺涩脉滑，谓之多汗。

《邪气脏腑病形篇》曰：肺脉缓甚为多汗，微缓为痿、偏风，头以下汗出不可止。

《本藏篇》曰：卫气者，所以温分肉，充皮毛，肥腠理，司阖关者也。

《经脉别论》曰：饮食饱甚，汗出于胃。惊而夺精，汗出于心。持重远行，汗出于肾。

疾走恐惧，汗出于肝。摇体劳倦，汗出于脾。

《本病论》曰：醉饱行房，汗出于脾。

《水热穴论》曰：勇而劳甚则肾汗出。所谓玄府者，汗空也。

《举痛论》曰：炅则腠理开，营卫通，汗大泄，故气泄矣。劳则喘息汗出，外内皆越，故气耗矣。

《五变篇》曰：肉不坚，腠理疏，则善，离则腠理发泄，绝汗乃出，故旦占夕死，夕占旦死。

汗证

论证（共三条）

汗出一证，有自汗者，有盗汗者，自汗者，然无时，而动作则益甚×汗者，寐中通身汗出，觉来渐收。诸古法云：自汗者属阳虚，腠理不固，卫气之所司也。人以卫气固其表，卫气不固，则表虚自汗，而津液为之发泄也。治宜实表补阳。盗汗者属阴虚，阴虚者阳必凑之，故阳蒸阴分则血热，血热则液泄而为盗汗也。治宜清火补阴。此其大法，固亦不可不知也。然以余观之，则自汗亦有阴虚，盗汗亦多阳虚也。如遇烦劳大热之类，最多自汗。故或以饮食之火起于胃，劳倦之火起于脾，酒色之火起于肾，皆能令人自汗，若此者，谓非阳盛阴衰者而何？又若人之寤寐，总由卫气之出入，卫气者，阳气也，人于寐时则卫气入于阴分，此其时非阳虚于表者而何？所以自汗盗汗亦各有阴阳之证。不得谓自汗必属阳虚，盗汗必属阴虚也。然则阴阳有异，何以辨之？曰：但察其有火无火，则或阴或阳，自可见矣。盖火盛而汗出者，以火烁阴，阴虚可知也；无火而汗出者，以表气不固，阳虚可知也。知斯二者，则汗出之要无余义，而治之之法，亦可得其纲领矣。

一、汗由血液，本乎阴也。经曰：阳之汗，以天地之雨名之，其义可知。然汗发于阴而出于阳，此其根本则由阴中之营气，而其启闭则由阳中之卫气。故凡欲疏汗而不知营卫之盛衰，欲禁汗而不知橐之牝牡，亦犹荡舟于陆而驾车于海耳。吾知其不败不已也。

一、汗证有阴阳。阳汗者，热汗也；阴汗者，冷汗也。人但知热能致汗，而不知寒亦致汗。所谓寒者，非曰外寒，正以阳气内虚，则寒生于中而阴中无阳，阴中无阳，则阴无所主而汗随气泄。故凡大惊、大恐、大惧，皆能令人汗出，是皆阳气顿消，真元失守之兆。至其甚者，则如病后产后，或大吐大泻失血之后，必多有汗出者，是岂非气去而然乎？故经曰：阴胜则身寒汗出，身常清，数栗而寒，寒则厥，厥则腹满死。仲景曰：极寒反汗出，身必冷如冰，是皆阴汗之谓也。故凡治阴汗者，但当察气虚之微甚、微虚者，略扶正气，其汗自收；甚虚者，非速救元气不可，即姜桂附子之属，必所当用。余别有治按在伤寒门战汗条中。

汗证

汗出不治证

凡汗出不治之证有六：一、汗出而喘甚者，不治。二、汗出而脉脱者，不治。三、汗出而身痛甚者，不治。四、汗出发润至颠者，不治。五、汗出如油者，不治。六、汗出如珠者，不治。凡见此类，不得妄为用药。

汗证

论治（共八条）

一、阳证自汗或盗汗者，但察其脉证有火，或夜热烦渴，或便热喜冷之类，皆阳盛阴虚也，宜当归六黄汤为第一，保阴煎亦妙。其或阴分虽有微火而不甚者，宜一阴煎、或加减一阴煎之类主之。其有心火不宁，烦躁出汗者，宜朱砂安神丸、天王补心丹、生脉散之类主之。又有本非阴虚，止因内火熏蒸，血热而多汗者，宜正气汤，或黄芩芍药汤、清化饮之类主之。

一、阴证自汗或盗汗者，但察其内无火邪，又无火脉，便是气虚阴证，皆不可妄用凉药以败阳气。若止因气虚而火未衰者，宜三阴煎、参归汤、人参建中汤之类主之。若睡中盗汗而无火者，宜参苓散、独参汤主之。若阳气俱虚者，宜参附汤、大建中汤之类主之。若气虚火衰之甚者，宜大补元煎、六味回阳饮之类主之。

一、卫气不固，腠理不密而易汗者，是亦阴证之属，宜黄六一汤、玉屏风散、附汤之类主之。

一、诸病误治，有不当汗而妄汗，或虽当汗而汗之太过者，皆汗多亡阳之证，是亦阴证之属，当察其虚之微甚。微虚者，宜三阴煎、五阴煎、独参汤之类主之；大虚者，非大补元煎、六味回阳饮之类不可。

一、湿气乘脾者，亦能作汗。凡证有身重困倦，而脉见缓大，声音如从瓮中出者，多属湿证。若热湿胜者，但去其火而湿自清，宜用前阳证之法。寒湿胜者，但助其火而湿自退，宜用前阴证之法。或用玉屏风散、四君子汤、五君子煎之类以健脾土之气，则湿去而汗自收。

一、收汗止汗之剂，如麻黄根、浮小麦、乌梅、北五味、小黑豆、龙骨、牡蛎之属，皆可随宜择用。一曰：黄得防风而力愈大。一曰：官桂最能实表。一、凡汗出太多不能收者，速宜用五倍子为末，以唾津调填脐中，外用帕帛缚定，过宿即止；或用何首乌为末，填脐缚之，亦止。

一、小儿盗汗，虽是常事，在东垣诸公，皆曰不必治之。盖由血气未足也。然汗之太多者，终属气分之虚。余于儿辈见汗之甚者，每以人参一钱许，煎汤与服，当夜即止。正恐他日之强弱未必不由乎此，所以培补之功原不可少。

一、病后多汗，若伤寒，若疟疾。凡系外感寒邪，汗出热退而有汗不即止者，此以表邪初解，必由腠理卫气开泄，其汗宜然，即数日旬日亦自无妨，俟卫气渐实，汗必自止，无足虑也。若其他杂证，本非外感之解，而有自汗盗汗者，乃非所宜，不容不治。

汗证

述古（共二条）

《丹溪附录》曰：心之所藏，在内者为血，发外者为汗。盖汗乃心之液，而自汗之证，未有不由心肾俱虚而得之者。故阴虚阳必凑，发热而自汗；阳虚阴必乘，发厥而自汗，皆阴阳偏胜所致也。

立斋曰：若阳气虚弱，汗出不止，肢体倦怠，用附汤。上气喘急，盗汗，气短头晕者，用参附汤。肾气虚弱，盗汗发热者，用六味丸。若肾气虚乏，盗汗恶寒者，用八味丸。气血俱虚而盗汗者，用十全大补汤。阳盛阴虚者，当归六黄汤。心肾虚弱者，斑龙丸。

汗证

汗证论列方

大补元煎（新补一）大建中汤（补二五）玉屏风散（补五十）四君子汤（补一）五君子煎（新热六）当归六黄汤（寒六五）独参汤（补三五）参附汤（补三七）十全大补汤（补二十）

参归汤（补三八）附汤（补四三）人参建中汤（补二六）参苓散（补五三）生脉散（补五六）黄六一汤（补四九）一阴煎（新补八）三阴煎（新补十一）六味回阳饮（新热二）

五阴煎（新补十三）保阴煎（新寒一）天王补心丹（补百八）六味丸（补百二十）八味丸（补一二一）加减一阴煎（新补九）清化饮（新因十三）正气汤（寒六六）黄芩芍药汤（寒百九）斑龙丸（补百二八）

汗证

论外备用方

归脾汤（补三二）黄汤（补四五）大补黄汤（补四七）还少丹（补一三五）柔脾汤（补七一吐衄汗）益阴肾气丸（补一二三血虚盗汗）三味建中汤（补二九）大建中汤（补二五阴汗）人参养营汤（补二一）心肾丸（补百十二阴虚盗汗）生地黄汤（寒六八阴火汗）防己黄汤（和一七六风湿汗）《宣明》白术散（固三虚风）白术散（和三十自汗益汗）防风当归汤（和二四一过汗反张）牡蛎白术散（固二酒风）牡蛎散（固一）金锁正元丹（固十八遗精汗）秘元丹（固三二虚寒自汗）麦面汤（固四气虚汗）

辰砂妙香散（固十五心虚汗）脚汗牡蛎散（因二九六）

痉证

经义

《至真要大论》曰：诸痉项强，皆属于湿。诸暴强直，皆属于风。厥阴在泉，客胜则大关节不利，内为痉强拘螈，外为不便；主胜则筋骨繇并，腰腹时痛。

《经筋篇》曰：足太阳之筋病，脊反折，项筋急，肩不举，腋支，缺盘中纽痛，不可左右摇。足少阴之筋病，主痫螈及痉，在外者不能俯，在内者不能仰。故阳病者腰反折不能俯，阴病者不能仰。经筋之病，寒则反折筋急，热则筋弛纵不收，阴痿不用。阳急则反折，阴急则俯不伸。

《缪刺论》曰：邪客于足太阳之络，令人拘挛背急，引胁而痛。

《骨空论》曰：督脉为病，脊强反折。

《生气通天论》曰：因于湿，首如裹。湿热不攘，大筋短，小筋弛长，短为拘，弛长为痿。

《经脉篇》曰：膀胱足太阳也。是动则病冲头痛，目似脱，项似拔，脊痛腰似折，髀不可以曲，如结，如裂，是为踝厥。是主筋所生病者。

《气厥论》曰：肺移热于肾，传为柔。

《诊要经终论》曰：太阳之脉，其终也，戴眼，反折，螈，其色白，绝汗乃出，出则死矣。

《六元正纪大论》曰：太阳所至，为寝汗痉。

《热病篇》曰：风痉身反折，先取足太阳及中及血络出血；中有寒，取三里。热病不可刺者有九，九日热而痉者死，腰折，螈，齿噤也。

《厥论》曰：手阳明、少阳厥逆，发喉痹，嗌肿，痉，治主病者。

痉证

论证（共六条）

之为病，即《内经》之痉病也。以痉作，盖传写之误耳。其证则脊背反张，头摇口噤，戴眼项强，四肢拘急，或见身热足寒，恶寒面赤之类皆是也。

仲景曰：太阳之病，发热无汗，反恶寒者，名曰刚。太阳病，发热汗出而不恶寒者，名曰柔。太阳病，发热脉沉而细者，名曰痉，为难治。太阳病，发汗太多，因致。风病，下之则，复发汗，必拘急。疮家，虽身疼痛，不可发汗，汗出则。

陈无择曰：夫人之筋，各随经络退出于身，血气内虚，外为风寒湿热之所中，则。盖风散气，故有汗而不恶寒曰柔。寒泣血，故无汗而恶寒曰刚。原其所因，多由亡血，筋无所营，故邪得以袭之。所以伤寒汗下过多，与夫病疮人，及产后致斯疾者，概可见矣。诊其脉皆沉伏弦紧，但阳缓阴急，则久久拘挛，阴缓阳急，则反张强直，二证各异，不可不别。

愚谓痉之为病，强直反张病也，其病在筋脉。筋脉拘急，所以反张。其病在血液，血液枯燥，所以筋挛。观仲景曰：太阳病，发汗太多，因致痉。风病下之则成痉。疮家不可发汗，汗之亦成痉。只此数言，可见病者多由误治之坏证，其虚其实可了然矣。自仲景之后，惟陈无择能知所因，曰：多由亡血筋无所营，因而成痉，则尽之矣。但惜其言之既善，而复有未善者，曰：血气内虚，外为风寒湿热所中则痉，斯言不无又误。若其所云，则仍是风湿为邪，而虚反次之。不知风随汗散，而既汗之后，何复言风；湿随下行，而既下之后，何反致湿。盖误汗者，必伤血液。误下者，必伤真阴。阴血受伤则血燥，血燥则筋失所滋，筋失所滋则为拘为挛，反张强直之病势所必至，又何待风寒湿热之相袭而后为痉耶？且仲景所言，言不当汗而汗也，不当下而下也。汗下既误，即因误治而成矣。岂误治之外，必再受邪而后成痉，无邪则无痉哉！此陈氏之言，不惟失仲景之意，而反致后人疑惑，用持两端。故凡今人之治此者，未有不以散风去湿为事，亦焉知血燥阴虚之证，尚能堪此散削否？此不可不为辨察。故余列二子之论于前，以资后学之印证。

一、痉证甚多，而人多不识者，在不明其故而鲜有察之者耳。盖凡以暴病而见反张戴眼、口噤拘急之类，皆痉病也。观仲景以汗下为言，谓其误治亡阴所以然也。余因类推，则常见有不因误治，而凡属阴虚血少之辈，不能养营筋脉，以致搐挛僵仆者，皆是此证。如中风之有此者，必以年力衰残，阴之败也。产妇之有此者，必以去血过多，冲任竭也。疮家之有此者，必以血随脓出，营气涸也。小儿之有此者，或以风热伤阴，遂为急惊，或以汗泻亡阴，遂为慢惊。凡此之类，总属阴虚之证。盖精血不亏，则虽有邪干，亦断无筋脉拘急之病，而病至坚强，其枯可知。故治此者，必当先以气血为主，而邪甚者，或兼治邪。若微邪者，通不必治邪。盖此证之所急者在元气，元气复而血脉行，则微邪自不能留，何足虑哉！奈何今人但见此证，必各分门类而悉从风治。不知外感之风，寒邪证也，治宜解散。内生之风，血燥证也，止宜滋补。矧此数者，总由内证，本无外邪，既以伤精败血枯燥而成，而再治风痰，难乎免矣。故余笔于此，以明证之要。

一、仲景言痉止属太阳，而不及他经者何也？盖必反张，其病在背，背之经络惟太阳、督脉耳，言太阳则督在其中矣，此其义也。然仲景止言其表，而未详其里。考《内经》之《经脉篇曰》：足少阴之脉，贯脊属肾，其直者从肾上贯肝膈。《经筋篇》曰：足少阴之筋，循脊内挟膂，上至项，结于枕骨，与足太阳之筋合。又曰：足太阳之筋病，脊反折，项筋急。足少阴之筋病，主痫螈及痉。阳病者腰反折不能俯。阴病者，不能仰。由此观之，则痉之为病，乃太阳少阴之病也。盖肾与膀胱为表里，膀胱为津液之府，而肾为藏精之脏，病在二经，水亏可知，故治此者，最当以真阴为主。

痉证

论治（共八条）

一、痉证凡因汗因泻者，其气必虚。微虚者，宜三阴煎、五福饮之类主之。大虚而脉见沉细，阴胜者，宜大营煎、大补元煎、十全大补汤之类主之。

一、痉证多汗者，宜三阴煎、参归汤、人参建中汤主之。阳气大虚，汗出或亡阳者，宜参附汤、附汤、大补元煎之类主之。若汗出兼火，多热躁者，且当归六黄汤主之。

一、痉因泄泻者，宜胃关煎、温胃饮之类主之。泻止而痉者，宜大营煎、五福饮之类主之。

一、痉有兼火者，必脉见洪滑，证见烦热，宜一阴煎，或加减一阴煎主之。若火盛之甚，以致阴血涸燥者，不得不先去其火，宜清化饮、保阴煎、玉女煎之类主之。

一、痉有表邪未解者，当察其邪之微甚及证之阴阳。若身有微热，脉不紧数者，此微邪也。只补正气，其邪自散。宜五福饮之类主之。若表邪未解，阴虚无汗身热者，宜三柴胡饮、四柴胡饮、补阴益气煎之类主之。若阳气大虚，阴极畏寒，邪不解而痉者，宜大温中饮主之。

一、痉有痰盛者，不得不先清上焦。若火盛多痰者，宜用清膈煎、抱龙丸。若多痰无火，宜用六安煎。凡此证候，多属虚痰虚火。因其壅滞，不得不暂为清理。但得痰气稍开，盒饭调理血气。

一、小儿吐泻及多汗之后。一、妇人产后。一、诸证大失血之后。一、凡病中风及疮毒溃脓之后，皆有此证，悉当根据前法酌宜治之。

一、痉证有兼湿者，当如王海藏治法，详见后条。

痉证

述古（共二条）

仲景治太阳之，身体强，脉沉迟者，用栝蒌桂枝汤取微汗。治刚无汗者，用葛根汤。治胸满口噤，卧不着席，脚挛齿者，用大承气汤。按此皆散逐实邪之法，虽此证不多见，然间或有之，则亦不可不知。

王海藏治刚，用神术汤加羌活、独活、麻黄。治柔，用白术汤加桂心、黄。

痉证

痉证论列方

大营煎（新补十四）五福饮（新补六）参归汤（补三八）参附汤（补三七）附汤（补四三）白术汤（和二六）一阴煎（新补八）三阴煎（新补十一）保阴煎（新寒一）温胃饮（新热五）胃关煎（新热九）清化饮（新因十三）玉女煎（新寒十二）大补元煎（新补一）

十全大补汤（补二十）五积散（散三九）大温中饮（新散八）人参建中汤（补二六）清膈煎（新寒九）二柴胡饮（新散二）当归六黄汤（寒六五）神术汤（和三九）三柴胡饮（新散三）

补阴益气煎（新补十六）六安煎（新和二）四柴胡饮（新散四）加减一阴煎（新补九）葛根汤（散二九）大承气汤（攻一）栝蒌桂枝汤（散十二）抱龙丸（小八五）

痉证

论外备用方

防风当归汤（和二四一过汗反张）
