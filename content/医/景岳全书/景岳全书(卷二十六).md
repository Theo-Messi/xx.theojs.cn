# 景岳全书（卷二十六）

必集·杂证谟 头痛

经义

《五藏生成篇》曰：头痛巅疾，下虚上实，过在足少阴、巨阳，甚则入肾。心烦头痛，病在鬲中，过在手巨阳、少阴。

《经脉篇》曰：膀胱足太阳也，是动则病冲头痛，目似脱，项如拔。

《脉解篇》曰：阳明并于上，上者则其孙络太阴也，故头痛鼻鼽腹肿也。

《通评虚实论》曰：头痛耳鸣，九窍不利，肠胃之所生也。

《着至教论》曰：三阳独至者，是三阳并至，并至如风雨，上为巅疾，下为漏病。

《脉要精微论》曰：来疾去徐，上实下虚，为厥巅疾。推而下之，下而不上，头项痛也。

《平人气象论》曰：寸口之脉中手短者，曰头痛。

《脉要精微论》曰：厥成为巅疾。痛，剌手阳明与之盛脉出血。

痛刺足阳明曲周动脉，见血立已。不已，按人迎于经，立已。项痛不可俯仰，刺足太阳；不可以顾，刺手太阳也。

《寒热病篇》曰：阳迎头痛，胸满不得息，取之人迎。足太阳有通项入于脑者，正属目本，名曰眼系，头目苦痛取之，在项中两筋间。

《杂病篇》曰：厥挟脊而痛者至顶，头沉沉然，目KTKT然，腰脊强，取足太阳中血络。

《奇病论》帝曰：人有病头痛以数岁不已，此安得之？名为何病？岐伯曰：当有所犯大寒，内至骨髓，髓者以脑为主，脑逆故令头痛，齿亦痛，病名曰厥逆。帝曰：善。

《厥病篇》曰：真头痛，头痛甚，脑尽痛，手足寒至节，死不治。

头痛

论证（共二条）

凡诊头痛者，当先审久暂，次辨表里。盖暂痛者，必因邪气；久病者，必兼元气。以暂病言之，则有表邪者，此风寒外袭于经也，治宜疏散，最忌清降；有里邪者，此三阳之火炽于内也，治宜清降，最忌升散，此治邪之法也。其有久病者，则或发或愈，或以表虚者，微感则发，或以阳胜者，微热则发，或以水亏于下，而虚火乘之则发，或以阳虚于上，而阴寒胜之则发。所以暂病者当重邪气，久病者当重元气，此固其太纲也。然亦有暂病而虚者，久病而实者，又当因脉、因证而详辨之，不可执也。

头痛有各经之辨。凡外感头痛，当察三阳、厥阴。盖三阳之脉俱上头，厥阴之脉亦会于巅，故仲景《伤寒论》则惟三阳有头痛，厥阴亦有头痛，而太阴、少阴则无之。其于辨之之法，则头脑、额颅虽三阳俱有所会，无不可痛，然太阳在后，阳明在前，少阳在侧，此又各有所主，亦外感之所当辨也。至若内伤头痛，则不得以三阳为拘矣。如本经所言，下虚上实，过在足少阴、巨阳；若《厥病篇》所论，则足六经及手少阴、少阳皆有之矣。《奇病论》曰：脑者阴也，髓者骨之充也。凡痛在脑者，岂非少阴之病乎？此内证外证之异，所不可不察也。（厥病篇义详《类经》）

头痛

论治（共五条）

外感头痛，自有表证可察，盖其身必寒热，脉必紧数，或多清涕，或兼咳嗽，或兼脊背酸痛，或兼项强不可以左右顾，是皆寒邪在经而然，散去寒邪，其痛自止，如川芎、细辛、蔓荆子、柴胡之类，皆最宜也。若寒之甚者，宜麻黄、桂枝、生姜、葱白、紫苏、白芷之类，随其虚实而加减用之。

火邪头痛者，虽各经皆有火证，而独惟阳明为最。正以阳明胃火，盛于头面而直达头维，故其痛必甚，其脉必洪，其证必多内热，其或头脑振振，痛而兼胀，而绝无表邪者，必火邪也。欲治阳明之火，无如白虎汤加泽泻、木通、生地、麦冬之类，以抑其至高之势，其效最速。至若他经之火，则芍药、天花、芩、连、知、柏、龙胆、栀子之类，无不可择而用之。但治火之法，不宜佐以升散，盖外邪之火，可散而去，内郁之火，得升而愈炽矣，此为忌也。

阴虚头痛，即血虚之属也，凡久病者多有之。其证多因水亏，所以虚火易动，火动则痛，必兼烦热、内热等证，治宜壮水为主，当用滋阴八味煎、加减一阴煎、玉女煎之类主之。火微者，宜六味地黄丸、四物汤、三阴煎、左归饮之类主之。

阳虚头痛，即气虚之属也，亦久病者有之。其证必戚戚悠悠，或羞明，或畏寒，或倦怠，或食饮不甘，脉必微细，头必沉沉，遇阴则痛，逢寒亦痛，是皆阳虚阴胜而然。治宜扶阳为主，如理阴煎、理中汤、十全大补汤、补中益气汤之类，皆可择用，或以五福饮，五君子煎加川芎、细辛、蔓荆子之类，以升达阳气，则最善之治也。

痰厥头痛，诸古方书皆有此名目，然以余论之，则必别有所因，但以头痛而兼痰者有之，未必因痰头痛也。故兼痰者必见呕恶、胸满、胁胀，或咳嗽气粗多痰，此则不得不兼痰治之，宜二陈汤、六安煎、和胃饮、平胃散加川芎、细辛、蔓荆子之类主之。如多痰兼火者，宜用清膈煎，或二陈汤、六安煎加黄芩、天花粉之类主之，火甚者加石膏亦可。如多痰兼虚而头痛者，宜金水六君煎，或六君子汤加芎、辛之类，酌而用之。东垣治痰厥头痛，恶心烦闷，头旋眼黑，气短促，上喘无力，懒言，心神颠倒，目不能开，如在风云中，头苦痛如裂，身重如山，四肢厥冷，不得安卧，如范天FS之妻，因两次下之而致头痛者，用半夏白术天麻汤。

头痛

述古（共三条）

《活人书》云：头痛者，阳证也。太阳证头痛，发热恶寒，无汗麻黄汤，有汗桂枝汤。

若已发汗，或未发汗，头痛如破者，连须葱白汤，不止者，葛根葱白汤。阳明证头痛，不恶寒反恶热，胃实也，调胃承气汤。少阳头痛，小柴胡汤。太阴少阴并无头痛之证。仲景只有厥阴一证，吴茱萸汤。

东垣曰：《金匮真言论》云：东风生于春，病在肝，俞在颈项，故春气者，病在头。又诸阳会于头面，如足太阳膀胱之脉，起于目内，上额交巅，上入络脑，还出别下项，病冲头痛。又足少阳胆之脉，起于目锐，上抵头角，病则头角额痛。夫风从上受之，风寒伤上，邪从外入，客于经络，令人振寒头痛，身重恶寒，治在风池、风府，调其阴阳，有余则泻，不足则补，汗之则愈，此伤寒头痛也。头痛耳鸣，九窍不利者，肠胃之所生，乃气虚头痛也。心烦头痛者，病在耳中，过在手巨阳、少阴，乃湿热头痛也。如气上不下，头痛巅疾者，下虚上实也，过在足少阴、巨阳，甚则入肾，寒湿头痛也。如头半寒痛者，先取手少阳、阳明，后取足少阳、阳明，此偏头痛也。有真头痛者，甚则脑尽痛，手足寒至节，死不治。

有厥逆头痛者，所犯大寒，内至骨髓，髓者，以脑为主，脑逆故令头痛，齿亦痛。凡头痛每以风药治之者，总其大体而言之也。高巅之上，惟风可到，故味之薄者，阴中之阳，乃自地升天者也。然亦有三阴三阳之异。故太阳头痛，恶风，脉浮紧，川芎、羌活、独活、麻黄之类为主。阳明头痛，自汗，发热恶寒，脉浮缓长实者，升麻、葛根、白芷为主。少阳经头痛，脉弦细，往来寒热，柴胡为主。太阴头痛，必有痰疾，体重或腹痛，为痰癖，其脉沉缓，苍术、半夏、南星为主。少阴头痛，三阴三阳经不流行而足寒气逆，为寒厥，其脉沉细，麻黄、附子、细辛为主。厥阴头项痛，或吐痰沫，厥冷，其脉浮缓，吴茱萸汤主之。血虚头痛，当归、川芎为主。气虚头痛，人参、黄为主。气血俱虚头痛，调中益气汤少加川芎、蔓荆子、细辛，其效如神。半夏白术天麻汤，治痰厥头痛药也。清空膏，乃风湿热头痛药也。

羌活附子汤，治厥阴头痛药也。如湿气在头者，以苦吐之，不可执方而治。先师尝病头痛，发时两颊青黄，眩运，目不欲闭，懒言，身体沉重，兀兀欲吐。洁古曰：此厥阴、太阴合病，名曰风痰，以《局方》玉壶丸治之，更灸侠溪穴即愈。是知方者体也，法者用也，徒执体而不知用者弊，体用不失，可谓上工矣。

立斋曰：久头痛多主于痰，痛甚者乃风毒上攻，有血虚者，有诸经气滞者，有气虚者，有四气外伤者，有劳役所伤者，有可吐者，有可下者，当分虚实寒热兼变而治之。若夫偏正头风，久而不愈，乃内挟痰涎风火，郁遏经络，气血壅滞，甚则目昏紧小，二便秘涩，宜砭出其血以开郁解表。余尝治尚宝刘毅斋，但怒则两太阳作痛，先用小柴胡加茯苓、山栀子，后用六味丸以生肾水而再不发。谭侍御每头痛必吐清水，不拘冬夏，吃姜便止。余作中气虚寒，用六君子、当归、黄、炮姜而瘥。商仪部，劳则头痛，余作阳虚不能上升，以补中益气汤加蔓荆子而痊。

头痛

简易方

硝石散治风寒入脑，头痛不可当。（因九七）

一方用生萝卜汁，仰卧，注两鼻孔，数年之患，一注即愈。

头痛

灸法

神庭、上星、后顶、百会、风池。

以上诸穴，随灸一处可愈。

头痛

头痛论列方

麻黄汤（散一）桂枝汤（散九）葛根葱白汤（散三二）白虎汤（寒二）四物汤（补八）

莲须葱白汤（散三三）平胃散（和十七）和胃饮（新和五）补中益气汤（补三十）二陈汤（和一）六安煎（新和二）十全大补汤（补二十）五福饮（新补六）小柴胡汤（散十九）玉女煎（新寒十二）清膈煎（新寒九）六味地黄汤（补百二十）五君子煎（新热六）理中汤（热一）滋阴八味煎（新寒十七）理阴煎（新热六）六君子汤（补五）加减一阴煎（新补九）三阴煎（新补十一）吴茱萸汤（热一三七）金水六君煎（新和一）左归饮（新补二）羌活附子汤（热三五）《局方》玉壶丸（和百五）调中益气汤（补三一）调胃承气汤（攻三）半夏白术天麻汤（和十五）

头痛

论外备用方

川芎散（散六二头风）川芎散（散六三风热）藿香正气散（和二十寒滞）十神汤（散四十感冒）神术汤（散三七伤寒）川芎茶调散（散四六风邪上攻）清空膏（散七四年久风热）都梁丸（散七七伤风）羌活附子汤（散五九冬月犯寒）玉壶丸（和百五风痰）上清散（散六九吹鼻）羌活胜风汤（散六一风热）愈风饼子（散七五头风）

菊花散（散七一风热）旋复花汤（散八三风痰昏闷）如圣散（散七二搐鼻）透顶散（散七三气逆痛）点头散（散七三气逆痛）八般头风（散七六搐鼻）芎芷散（散六七风热）芎辛导痰汤（散六八痰厥痛）天香散（散六六年久头痛）神芎丸（攻七二肿病秘结）茶调散（寒七二风热上攻）石膏散（寒六九阳明风热）双玉散（寒七一胃火）荆芩散（寒七十头风）芎术汤（热五十寒湿痛）

三生散（热九六痰厥痛）吹鼻六神散（因四二风热）硝石散（因九七风热吹鼻）当归酒（补百四血虚痛）黑锡丹（热一八九下元虚寒）

面病

经义

《邪气脏腑病形篇》帝曰：首面与身形也，属骨连筋，同血合于气耳。天寒则裂地凌冰，其卒寒或手足懈怠，然而其面不衣何也？岐伯曰：十二经脉，三百六十五络，其血气皆上于面而走空窍，其精阳气上走于目而为晴，其别气走于耳而为听，其宗气上出于鼻而为臭，其浊气出于胃，走唇口而为味。其气之津液皆上熏于面，而皮又浓，其肉坚，故天气甚寒不能胜之也。帝曰：邪气之中人也奈何？岐伯曰：邪之中人高也，身半已上者，邪中之也，身半已下者，湿中之也。诸阳之会，皆在于面。中人也，方乘虚时及新用力，若饮食汗出腠理开，而中于邪。中于面则下阳明，中于项则下太阳，中于颊则下少阳，其中于膺背两胁，亦中其经。面热者，足阳明病。

《五阅五使篇》岐伯曰：五官者，五脏之阅也。脉出于气口，色见于明堂。五官以辨，阙庭必张，乃立明堂。明堂广大，蕃蔽见外，方壁高基，引垂居外，五色乃治，平博广大，寿中百岁。帝曰：愿闻五官。岐伯曰：鼻者肺之官也，目者肝之官也，口唇者脾之官也，舌者心之官也，耳者肾之官也。帝曰：以官何候？岐伯曰：以候五脏。故肺病者喘息鼻张，肝病者青，脾病者唇黄，心病者舌卷短，颧赤，肾病者颧与颜黑。帝曰：其常色殆者何如？岐伯曰：五官不辨，阙庭不张，小其明堂，蕃蔽不见，又埤其墙，墙下无基，垂角去外，如是者，虽平常殆，况加病哉。

《五色篇》雷公问于黄帝曰：五色独决于明堂乎？帝曰：明常者鼻也，阙者眉间也，庭者颜也，蕃者颊侧也，蔽者耳门也，其间欲方大，去之十步，皆见于外，如是者寿必中百岁。雷公曰：官五色奈何？帝曰：青黑为痛，黄赤为热，白为寒，是谓五官。雷公曰：以色言病之间甚奈何？帝曰：其色粗以明，沉夭者为甚，其色上行者病益甚，其色下行如云彻散者，病方已。雷公曰：病小愈而卒死者，何以知之？帝曰：赤色出两颧大如母指者，病虽小愈，必卒死。黑色出于庭，大如母指，必不病而卒死。雷公曰：死有期乎？帝曰：察色以言其时，庭者首面也。阙上者，咽喉也。阙中者，肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。挟大肠者，肾也。当肾者，脐也。面王以上者，小肠也。面王以下者，膀胱、子处也。颧者，肩也。颧后者，臂也。臂下者，手也。目内上者，膺乳也。挟绳而上者，背也。循牙车以下者，股也。中央者，膝也。

膝以下胫也。当胫以下者，足也。巨分者，股里也。巨屈者，膝膑也。此五脏六腑肢节之部也。能别左右，是谓大道，男女异位，故曰阴阳，审察泽夭，谓之良工。沉浊为内，浮泽为外，黄赤为风，青黑为痛，白为寒，黄而膏润为脓，赤甚者为血，痛甚为挛，寒甚为皮不仁。男子色在于面王，为小腹痛，下为卵痛，其圜直为茎痛，高为本，下为首，狐疝阴之属也；女子在于面王，为膀胱、子处之病，散为痛，搏为聚，方员左右，各如其色形。其随而下至胝为淫，有润如膏状，为暴食不洁。左为左，右为右，其色有邪，聚散而不端，面色所指者也。其色上锐，首空上向，下锐下向，在左右如法。以五色命脏，青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。

《五脏生成篇》曰：凡相五色之奇脉，面黄目青，面黄目赤，面黄目白，面黄目黑者，皆不死也。面青目赤，面赤目白，面青目黑，面黑目白，面赤目青，皆死也。

《脉要精微论》曰：夫精明五色者，气之华也。（详后眼目门）

《刺热篇》曰：肝热病者左颊先赤，心热病者颜先赤，脾热病者鼻先赤，肺热病者右颊先赤，肾热病者颐先赤。太阳之脉，色荣颧骨，热病也，荣未交，曰今且得汗，待时而已。

与厥阴脉争见者，死期不过三日，其热病内连肾，少阳之脉色也。少阳之脉，色荣颊前，热病也，荣未交，曰今且得汗，待时而已，与少阴脉争见者，死期不过三日。颊下逆颧为大瘕，下牙车为腹满，颧后为胁痛，颊上者鬲上也。

《经脉篇》曰：心主所生病者，面赤目黄，喜笑不休，烦心心痛，掌中热。

面病

论证（共三条）

形者气之质，色者神之华，有诸中必形诸外，故但知面中形色之常变，则凡虚实寒热凶吉死生之兆，已可得其七八，而再证以脉，再察以因，则病无遁情矣。凡医之所贵者，在必能无差，欲能无差，在确有真见，使不有独见之明，则何以隔垣能观，而通神明之理？经曰：神乎神，耳不闻，目明心开而志先，慧然独见，口弗能言，俱视独见，昭然独明，若风吹云，故曰神。又曰：粗守形，上守神。故上古使僦贷季理色脉而通神明，是可见形中之色无难辨也，而色中之神不易言也。学人于此，必能以神会神，斯云神矣，又安能以笔楮尽哉。

面色之辨，经言已详，诸所未尽，犹当兼察也。凡病患面赤，本皆属火，若满面微红而气盛者，此火证无疑也。若病患两颧鲜赤，如指如缕，而余地不赤者，此阴虚也。仲景曰：面戴阳者，下虚故也。妇人尤多见之。病患面红不退者，邪盛病进为难愈。病患面白色者，气虚也，或白兼淡黄而气不足者，必失血也。病患面白有枯色者，血气俱败也，若证有痰火，则尤为难治。病患面青，或兼白者，必阳虚阴胜之病。久病患面转黄苍，此欲愈也。

病患面黄润而微赤者，必主湿热。病患面黄而兼青者，此木邪犯土，多不可治。病患面色青苍者，多主疼痛。病难愈而面色如煤不开者，终不吉。平人面色如灰尘，眼下青黑者，必有病至，其病必重。女人面色青者，必肝强脾弱，多怒少食，或经脉不调。女人颧颊鲜红，名曰带桃花，此阴中有虚火，多淫而无子。

面肿有虚实，肿者为实，浮者为虚。实肿者，或热或痛，乃因风火上炎，此以邪之有余也，脉必紧数，证必寒热。风则散之，火则清之，壅滞秘结则通之、利之，邪去而肿自消也。虚浮者，无痛无热而面目浮肿，此或以脾肺阳虚，输化失常，或以肝肾阴虚，水邪泛溢。然浮而就上，其形虚软者，多由乎气；肿而就下，按而成窝者，多由乎水。治气者，须从脾肺，虚则补之，实则顺之；治水者，须从脾肾，虚则化之，实则泻之。然水气虽分上下，而气即水之母，水即气之质，故有相因之化，而亦有相因之治也。凡虚浮在气者，虽曰气虚，然亦有虚实之异，不可执也。盖虚而浮者，多因于脾，此或以劳倦，或以色欲，或以泻痢，或以中寒，而脉必微弱，气必虚馁者是也。实而胀者，多因于胃，或木火炽盛而湿热上浮，或纵酒纵食而阳明壅滞，此其脉必滑数，证必多热者是也。然此证虽浮而不痛不肿，自与前证有异，虚实既辨，则或补或泻，或利或清，所当详酌而为之治也。

面病

论治（共三条）

凡风热肿痛，此必腮、时毒、痈疡之证，论治俱详外科，当察治之，或其甚者，防风通圣散主之。

面目虚浮，有因色欲过度，阴虚气越而致者，宜六味地黄汤，或八味地黄汤，或加减八味丸。若因劳倦伤脾，气虚不敛而面目虚浮者，宜参苓白术散、归脾汤，或十全大补汤。若因饮酒过度，湿热上聚而面目浮肿者，宜葛花解酲汤，或七味白术散。若因泻痢不止，脾肾气虚而面目浮肿者，宜胃关煎，或温胃饮。若因食饮不节，阳明壅实，二便秘结而头面满胀者，宜廓清饮。惟小儿多有此证，甚者宜木香槟榔丸下之。若阳明实热，胃火上浮，或烦热干渴而头面浮肿者，宜抽薪饮，或白虎汤，或大厘清饮利之。

水肿而浮，或眼下有如卧蚕者，此水气之为病也，论治详肿胀门。

面鼻粉刺、雀斑诸方，俱列因阵八七之后。

面病

面病论列方

六味汤（补百二十）八味汤（补一二一）加减八味丸（补一二二）归脾汤（补三二）温胃饮（新热五）葛花解酲汤（和一二四）胃关煎（新热九）白虎汤（寒二）七味白术散（小七）廓清饮（新和十三）大厘清饮（新寒五）参苓白术散（补五四）抽薪饮（新寒三）十全大补汤（补二十）防风通圣散（攻十六）木香槟榔丸（攻五十）

面病

论外备用方

玉容散（因三百四雀斑）硫黄膏（因三百五面疮赤风）面鼻诸方（详因阵六九至一百止）

口舌

经义

《金匮真言论》曰：中央黄色，入通于脾，开窍于口，藏精于脾，故病在舌本。

《阴阳应象大论》曰：中央生湿，湿生土，土生甘，甘生脾，脾主口。在窍为口。南方生热，热生火，火生苦，苦生心，心主舌。在窍为舌。

《脉度篇》曰：脾气通于口，脾和则口能知五谷矣。心气通于舌，心和则舌能知五味矣。

《五脏别论》曰：五味入口，藏于胃，以养五脏气。

《奇病论》帝曰：有病口甘者，病名为何？何以得之？岐伯曰：此五气之溢也，名曰脾瘅。（详三消门）帝曰：有病口苦，取阳陵泉，病名为何？何以得之？岐伯曰：病名胆瘅。夫肝者，中之将也，取决于胆，咽为之使。此人者，数谋虑不决，故胆虚气上溢而口为之苦，治之以胆募俞。

《四时气篇》曰：胆液泄则口苦，胃气逆则呕苦，故曰呕胆。

《邪气脏腑病形篇》曰：胆病者，善太息，口苦，呕宿汁，心下澹澹，恐人将捕之，嗌中然，数唾，在足少阳之本末，亦视其脉之陷下者灸之，其寒热者取阳陵泉。十二经脉，三百六十五络，其血气皆上于面而走空窍，其浊气出于胃，走唇舌而为味。

《痿论》曰：肝气热，则胆泄口苦，筋膜干，筋膜干则筋急而挛，发为筋痿。

《热论篇》曰：伤寒四日，太阴受之，太阴脉布胃中，络于嗌，故腹满而嗌干。伤寒五日，少阴受之，少阴脉贯肾络于肺，系舌本，故口燥舌干而渴。

《气厥论》曰：膀胱移热于小肠，鬲肠不便，上为口糜。

《五音五味篇》曰：冲脉、任脉，其浮而外者，循腹右上行，会于咽喉，别而络唇口。

《五常政大论》曰：备化之纪，其主口。升明之纪，其主舌。

《五阅五使篇》曰：口唇者，脾之官也；舌者，心之官也。

《六节藏象论》曰：脾胃、大肠、小肠、三焦、膀胱者，仓廪之本，营之居也，名曰器，其华在唇四白，其充在肌，其味甘，其色黄，此至阴之类，通于土气。

《五脏生成篇》曰：脾之合肉也，其荣唇也。

《奇病论》曰：足少阴之脉，贯肾系舌本。

《经脉篇》曰：手阳明，还出挟口，交人中。足阳明，还出挟口，环唇。足太阴，连舌本，散舌下。足少阴，挟舌本。足太阴气绝者，则脉不荣肌肉。唇舌者，肌肉之本也，脉不荣则肌肉软，肌肉软则舌萎、人中满，人中满则唇反，唇反者肉先死，甲笃乙死，木胜土也。足厥阴气绝则筋绝。厥阴者肝脉也，肝者筋之合也，筋者聚于阴器，而脉络于舌本也。故脉弗荣则筋急，筋急则引舌与卵，故唇青舌卷卵缩则筋先死，庚笃辛死，金胜木也。

《诊要经终论》曰：厥阴终者，中热嗌干，善溺心烦，甚则舌卷卵上缩而终矣。

《口问篇》曰：人之自啮舌者，何气使然？此厥逆走上，脉气辈至也。少阴气至则啮舌，少阳气至则啮颊，阳明气至则啮唇矣。视主病者则补之。

《经筋篇》曰：足阳明之筋，引缺盆及颊。卒口僻急者，目不合，热则筋纵，目不开。

颊筋有寒，则急引颊移口，有热则筋弛纵缓，不胜收，故僻。

《热病篇》曰：热病不可刺者有九，六曰舌本烂，热不已者死。

口舌

论证（共六条）

口舌之病，有疮者，有臭者，有干有渴者，有为苦为酸而诸味不同者，有重舌、木舌而舌间出血，及舌胎舌黑者。在各方书多以口病为热证，然其中亦有似热非热，及劳伤无火等证，是不可尽归于热，所当察也。

口舌生疮，固多由上焦之热，治宜清火，然有酒色劳倦过度，脉虚而中气不足者，又非寒凉可治，故虽久用清凉终不见效。此当察其所由，或补心脾，或滋肾水，或以理中汤，或以蜜附子之类反而治之，方可全愈。此寒热之当辨也。

口苦口酸等证，在《原病式》则皆指为热，谓肝热则口酸，心热则口苦，脾热则口甘，肺热则口辛，肾热则口咸，或口淡者亦胃热也。若据此说，则凡以口之五味悉属火证，绝无虚寒之病矣，岂不谬哉。如口苦者，未必悉由心火，口淡者未必尽因胃热。盖凡以思虑劳倦，色欲过度者，多有口苦舌燥，饮食无味之证，此其咎不在心脾，则在肝肾，心脾虚则肝胆邪溢而为苦，肝肾虚则真阴不足而为燥。即如口淡一证，凡大劳、大泻、大汗、大病之后，皆能令人口淡无味，亦岂皆胃火使然耶？故凡临此者，但察其别无火证火脉，则不宜以劳伤作内热，而妄用寒凉，此治有不容误也。

口渴、口干大有不同，而人多不能辨。盖渴因火燥有余，干因津液不足，火有余者，当以实热论，津液不足者当以阴虚论，二者不分，反同冰炭矣。然渴虽云火，而亦有数种当辨者，如实热之渴，火有余也，亡阴之渴，水不足也。故凡于大泻之后，大汗之后，大劳之后，大病之后，新产失血之后，痈疽大溃之后，过食咸味之后，皆能作渴，凡此数者，悉由亡阴亡液，水亏枯涸而然，本非热证，不得误认为火。总之渴而喜冷，脉实便结者，固火证也。其有冷冻饮料入腹则滞沃不行，或口虽作渴而但喜热饮，及脉弱便溏者，皆非火证。矧复有口虽干苦而全然不欲茶汤者，此干也，非渴也，尤属阴虚之候，若作渴治，能无误乎？故治此之法，凡火盛于上者，宜清肺清胃；水亏于下者，宜补脾补肾；若阳虚而阴无以生，气虚而精无以化者，使非水火并济，则何益之有？首卷十问中有渴论，外科有作渴条，当并察其治法。

口臭虽由胃火，而亦有非火之异。盖胃火之臭，其气浊秽，亦必兼口热口干，及别有阳明火证者是也。若无火脉火证而臭如馊腐，或如酸，及胃口吞酸，饮食嗳滞等证，亦犹阴湿留垢之臭，自与热臭者不同，是必思虑不遂，及脾弱不能化食者多有之。此则一为阳证，宜清胃火，一为阴证，宜调补心脾，不得谓臭必皆热，以致生他病也。

《医统》曰：七情所郁，及心经热壅，则舌肿满不得息。心热则舌裂而疮。肝热则舌木而硬。脾热则舌涩而胎。肺热则舌强。热甚则舌燥如锯。舌卷囊缩者不治，厥阴绝也。

口舌

论治（共七条）

口疮口苦，凡三焦内热等证，宜甘露饮、徙薪饮主之。火之甚者，宜凉膈散、玄参散主之。胃火盛者，宜竹叶石膏汤、三黄丸之类主之。若心火肝火之属，宜泻心汤、龙胆泻肝汤之类主之。多酒湿热口糜，宜导赤散、大厘清饮、五苓散之类主之。若劳伤心脾兼火者，宜二阴煎、清心莲子饮之类主之。若思虑谋为不遂，肝胆虚而口苦者，宜七福饮、理阴煎，或五君子煎之类主之。兼火者，以黄芩、龙胆草之类随宜佐之。凡口疮六脉虚弱，或久用寒凉不效者，必系无根虚火，宜理阴煎、理中汤之类反治之，或用官桂噙咽亦可。

外治口疮敷药，阴阳散、绿云散、细辛黄柏散、白吞黄柏散，皆可选用，或临卧时以川黄柏衔口过宿亦妙。若口舌生疮糜烂者，宜冰玉散主之；疳烂者，冰白散。

口臭由于胃火者，宜清胃饮、升麻黄连丸，或竹叶石膏汤加香薷主之，或《千金》口臭方皆可内清其火。此外，如丁香丸、《圣惠》口齿方、福建香茶饼之类，亦可暂解其秽。

舌胎舌黑，虽云火证，然实火、虚火皆能为之，凡治此者，但当察脉证，以虚实为主，而再以辨色之法参之，庶可无误。盖实热之黑，必兼红紫干渴，或多芒刺。若沉黑少红而带润滑者，本非实热证也。若其六脉细弱，而形困气倦，则又最为虚候，是必寒水乘心，火不归原之病；此不救本，而但知治标，则万无一生矣。此之治法，凡里热未甚而表散有未解者，宜柴胡诸饮之类以解其表。里邪热甚者，宜凉膈散、犀角地黄汤之类以清其内。此治实热之法也。若阴虚火盛而兼有表邪未解者，宜补阴益气煎之类，兼表里而治之。若形气之类以清其内。此治实热之法也。若阴虚火盛而兼有表邪未解者，宜补阴益气煎之类，兼表里而治之。若形气病气俱不足，寒水乘心而虚阳不敛者，必用理阴煎、理中汤，或大补元煎之类以单救其里，自可保其无虞。此治虚火之法也。若舌有白胎，语言謇涩者，以薄荷、白蜜同姜片蘸而揩擦之。外伤寒门，仍有辨舌正条，当与本门参阅。

舌上无故出血者，谓之舌衄，此心火之溢也，宜金花煎、圣金散、黄柏散主之，或用《千金》口臭方亦妙。

重舌、木舌，以舌下肿出如舌，故曰重舌，又谓之子舌；忽肿木而硬者，谓之木舌，皆上焦热壅故也。惟宜砭针刺去其血为上策，及内服清胃降火之剂自愈。若舌忽肿起如猪胞，或硬如木石，不能出声，胀满塞口，则闭闷杀人，但看舌下有如蝼蛄，或如卧蚕者，急于肿突处砭去其血，仍用釜底煤不拘多少，以盐醋调浓敷之，或用井花水调敷亦可，脱去更敷。如不甚者，单以此敷之亦愈。

《正传》治舌肿大塞口，不通饮食，《经验方》用真蒲黄一味，频刷舌上，其肿自退。

若能咽药，即以黄连一味，煎浓汁细细呷之，以泻心经之火则愈。

《医统》治一人舌肿满口，诸药不效，以梅花、冰片为末敷之即消。

口舌

针灸法

廉泉（治舌下肿、口疮、舌纵、舌根急缩）、金津、玉液（上二穴，可刺出血）、天突、少商。

口舌

口舌论列方

大补元煎（新补一）五君子煎（新热六）犀角地黄汤（寒七九）大厘清饮（新寒五）柴胡诸饮（新散五方）补阴益气煎（新补十六）甘露饮（寒十）二阴煎（新补十）清心莲子饮（寒三二）徙薪饮（新寒四）七福饮（新补七）龙胆泻肝汤（寒六二）理中汤（热一）理阴煎（新热三）竹叶石膏汤（寒六）五花散（和一八二）导赤散（寒一二二）升麻黄连汤（因百十七）玄参散（因百一）泻心汤（寒二七）细辛黄柏散（因一二三）三黄丸（攻六八）

清胃饮（寒五六）白蚕黄柏散（因一二四）冰玉散（新因四六）凉膈散（攻十九，痘八三）

《千金》口臭方（因一三三）冰白散（新因四七）黄柏散（因五十五）金花煎（因百十二）

《圣惠》口齿方（因一三四）圣金散（因百十一）阴阳散（因百二十）福建香茶饼（因三百二）绿云散（因一二二）丁香丸（因百十八）

口舌

论外备用方

加减八味丸（补一二二）《直指》黄芩汤（寒百七心肺热）硼砂丸（因百十噙化）
