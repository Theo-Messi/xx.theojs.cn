# 景岳全书（卷四十三）

烈集·痘疹诠 痘疮（上）

总论（一）

痘疮一证，俗曰天疮，原其所由，实由胎毒内藏，而复因时气外触，其毒乃发，故传染相似，是亦天行疫疠证也。但考之《内经》则止言疡胗，即今斑疹之属也。故自越人、仲景、元化、叔和诸公皆无一言及痘，可见上古本无是证，而今则何以有之？愚谓近代之毒，必以醉酒五味造作太过，较古人之恬淡，相去远矣。或者未信余言，第观藜藿膏粱之家即有不同，今之北虏亦不出痘，原其所由，实由是耳。岂果彼无胎毒耶？故凡多遭此害者，当以余言熟味之。

痘疮变纪百出，虚中有实，实中有虚，要非曲学偏见者可以窥其堂室，若目力心思一有不到，则害不小矣。设或知证而不知形，则无以洞其外；知形而不知脉，则无以侧其内；知脉而不知本，则无以探其源；知本而不知囚，则无以穷其其变；知因而不知药，则无以神其治。只此数事，今医果能全之否？设有不能而强以为能，则致害于人，获非于天，能无畏乎？故余十痘疹一门，留心既久，积验已多，因搜采先哲之最精于此者，如文中陈氏，仲阳钱氏，立斋薛氏，罗田万氏，晨峰程氏，东皋徐氏，改斋友氏，并其他杂录等书，有述其旧者，有发其未发者，有剖其疑似者，有因涉历而吐其心得者，尽我愚衷，集而成帙。痘疹玄秘，似无出此。

痘疮（上）

初辨痘证（二）

痘疹发热，大抵初时与伤寒相似。然伤寒之邪从表入里，故见各经之证，痘疹之毒则从里出表，故见五脏之证。如呵欠闷顿，肝证也；乍凉乍热，手足稍冷，多睡，脾证也；面燥腮赤，咳嗽喷嚏，肺证也；惊悸，心证也；凉耳冷，肾证也。又观心窝有红色，耳后有红筋，目中含泪，成身热，手指皆热，惟中指独冷，乃知是痘证也，盒饭察其虚实，随证治之。

痘疮（上）

初辨痘证（二）

五指稍头冷，惊来不可当。若逢中指热，必定是伤寒；中指独自冷，麻痘证相传。女右男分左，分明好细看。

痘疮（上）

初辨痘证（二）

两耳红筋痘必轻，紫筋起处重沉沉，急须用药相攻治，十个难求三五生。

痘疮（上）

初辨痘证（二）

凡初看痘法，以纸捻蘸油照其颗粒，次以手摸面颊，如红色随手转白，随白转红，谓之血活，生意在矣。若揩下不白，举之不红，是谓血枯，纵疏亦危。又看目睛神光，口唇舌尖，红活如常，无燥白之色，乃为吉兆，自可无忧。此观痘疹之大治。

痘疮（上）

初辨痘证（二）

凡看痘之法，一见发热，即当先察其脉。盖凡痘疮将出者，未见形迹，必先发热，既见发热，脉必滑数。

但微见滑数有神而不失和缓之气者，其痘必轻而少；若滑数加倍而犹带和缓者，其痘必多而重，尚亦无害；若滑数之甚，义兼弦躁，或芤急无神而全无和缓之气者，其痘必甚而危，故余于初熟时，便能断其吉凶，人多惊服而不知所窥在脉也。凡诊此之法，但全握小儿之手，而单以拇指诊之，亦最易也。看疹之法，此为第一，而今医多不知之，亦以古人之未之及耳。

痘疮（上）

初辨痘证（二）

凡痘疮紧小充实者，名曰珍珠痘，此则易壮易靥。高硕饱满者，名曰大痘，此则早壮而迟收。

四围起而中心陷者，名茱萸痘；平扁不突者，名曰蒸饼痘，此则有凶有吉，稀者轻，密者重。

痘疮（上）

论脉（三）

痘自发热以至起胀，毒从内出，阳之候也，脉宜浮大而数，不宜沉细而迟。自灌脓收靥以后，毒已外解，阴之候也，脉宜和缓，不宜洪数。又曰：痘疮之脉，中和为贵，不可过于躁疾，或见微小。故曰：脉静身凉者生，脉躁身热者死。又阳病得阴脉者死。大抵四时以胃气为本，胃气者，以四时之脉而皆兼和缓，即胃气也。盖滑、数、浮、洪为太过，太过为实，实者邪气实也。弦、迟、微、弱为不及，不及为虚，虚者正气虚也。设以太过不及之脉，而中无和缓之气，是皆死候之脉，故曰人无胃气则死。

痘疮（上）

形色情性（四）

凡天行痘疹之时，有于未出之先，察其形色情性，可以预知吉凶也。一观其色：如面颜红白明润，与平日同而无变者吉，如忽见红赤而太娇，或白而无彩，顿然改变异于平时者凶。又如额有青纹，目有赤脉，口有黑气，耳有尘痕者，皆大凶之兆。二观其形：凡精神畅爽，动止便利，语言清亮者，无病而吉也；如精神衰弱，动止迟留，言语低微异如平时者凶。又原具寿相者吉。如有天相，则儿头破颅解，项小脚细，声微目无精彩，或睛光露神，啼声断续，无喜无情而自语自笑，聪意太早，肉浮骨嫩者，皆不吉之兆。三观情性：几未发热时；忽生喜心，若与父母爱恋不忍舍者，及闻见怪异言语妄诞者，皆凶兆也。

痘疮（上）

日期（五）

痘疮大约之数，发热三日，报痘三日，起胀三日，灌脓三日，结靥三日，共十五日，乃大率常数，此其正也。惟痘密毒甚者，常过其期；痘疏毒微者，常不及期，固有不可一例拘者。但得痘色明润，根窠红活，饮食二便如常，又无表里杂证，虽迟数日不妨。设有当出不出，当起不起，当脓不脓，当靥不靥者，须详察其证。或为元气虚弱，不能营运，则补其元气，成为杂证攻剥，不能通灌，则去其杂证。又六日以前毒发未尽，有杂证者常也；六日以后，毒该尽出，杂证当除而不出者为逆，须详辨而急治之。

痘疮（上）

五脏证（六）

痘疹二证，古人有云：痘自里而出于脏，其毒深，故久热而难出为重；疹自表而出于腑，其毒浅，故暴热而易出为轻。余谓此说未必然也。盖痘疹皆出于脏腑，未有表里不相通者，但出于腑者在痘亦轻，出于脏者在疹亦重。所以凡是疹子，必发热至五六日而后出，不可言易。且疹子多属肺经，岂肺经非脏耶？心经痘证，心主火，儿红赤烦渴，或上窜切牙者，心脏热也。心热者，导赤散。心虚者，人参、麦门冬、生地黄、当归之类。烦渴邪盛者，葛根解毒汤。脾经痘证，多有吐泻腹痛者，诀云：发热肚中痛，斑疮腹内攻。发多防未透，发少更防痈。可见疮疹腹痛乃为恶候，当察腹痛吐泻各条治之。肺经痘证，凡发热之时，喘息气逆，喉中涎响，此肺经恶候也。盖毒火内蒸刑肺而然，当察本条治之。肝经之痘，儿发热之初，多有惊搐等证。盖痘毒多热，热则生风，风热相搏，故发惊搐。然有当速治者，有不必治者，详见本条。

肾经痘证，初发热时，便觉腰痛。盖肾与膀胱为表里，今毒由太阳传入少阴，所以腰痛。此其毒陷阴分，最非佳兆，宜察本条治之。

毒归五脏，证有不同，当详辨也。毒归于心，则为斑疹，为惊悸，为壮热，为咽干，为痛，为渴，为汗，为丹瘤，为痈疡溃烂。毒归于肺，则为咳，为喘，为痒，为衄血，为疮，干燥皱揭，为肩臂痛。毒归于脾，则为吐，为泻，为肿，为胀，为腹痛，为唇疮破裂，为舌本强，为手足痛，为不食。毒归于肝，则为闷乱，为水，为目病。为卵肿，为干呕，为筋急拘挛，为吐蛔，为寒战切牙。毒归于肾，为腰痛，为黑陷，为失音，为手足逆冷，为咽干痛，为饥不欲食，为多唾。毒归于肠胃，为泄泻，为痢脓血，为腹鸣矢气，为大便不通。毒归于膀胱，为小腹满痛，为溺血，为遗溺，为小水不通，为头顶肿痛，为反张，为目上视。以上五脏之证，举其概耳，凡诸证治，俱备杂证各条之中，宜详究之。

痘疮（上）

分气血（七）

气血各有所主。凡痘之终始，无非藉赖血气，但得血气充畅，则易出易收，血气不足，则变证百出，故治痘者，必当先顾血气。然气属阳，无形者也；血属阴，有形者也。故无形之属，皆气主之；有形之属，皆血主之。是以气主标，血主本；气主发，血主肥；气主形，血主色；气主橐，血主根基。故气能起胀，以主乳郭；血能灌浆，以成饱满。至其为病，则凡为白，为陷，为灰色，为不起发，为顶有孔，为出水，为痛，为痒，为浮肿，为豆壳，为不靥不落，为饥表不固，为肤腠不通等证，皆气之为病也。又如为紫黑，为干枯，为无血，为无脓，为黑陷黑靥，为胛痛牙疳，为疔痈斑疹，为津液不达，为痘后余毒，皆血之为病也。此气血之分固有如是，然血无气不行，气无血不止。气至而血不随，虽起发而灌必不周；血至而气不至，虽润浮而毒终不透。故治此者，有不可不兼顾也。

痘疮（上）

辨虚质寒热（八）

察痘之要，惟在虚实二字。盖实者，邪气实也，邪实者，宜清宜泻；虚者，血气虚也，血气虚者，宜温宜补。且痘本胎毒，非藉元气不能达，非藉元气不能收。故凡欲解毒清火，亦须凭借元气，使元气无力，则清亦不能清，解亦不能解，设有不支，尚能堪此清解不？此痘疮之终始，皆当斟酌元气为主。

痘疮表实里虚者，必易出难靥；表虚里实者，必难出易靥；若表里之气俱充实，其疮必易出易靥。故儿自始出以至十日之外，外则浑身壮热，内则饮食二便俱如常，此即表里俱实者也，其疮必光泽起发，且易收易靥也。

表里各有虚实。凡表虚者，或恶寒，成身不大热，或寒热往来，四肢厥冷，或面青色白，多汗恶风，或怠惰嗜卧，或痘色灰白、顶陷不起、发不光泽，或色嫩皮薄痒，或如水泡、摸不碍手，或根窠不红，或倒靥不能结痂，脉必浮细而弱，是皆表虚之证，治宜温补阳分。里虚者，凡痘疮已出未出之间，有为吐泻呕恶，或喜热饮食，或为少食、不思饮食，或食亦不化，或为二便清利，为溏泻，为不渴，为气促声微，为神昏多睡，为腹膨嗳气，为吞酸，为脉弱无力，是皆里虚之证，治宜温补阴分。表实者，为身体壮热无汗，为面赤唇紫、头疼身痛、眼红鼻塞、皮焦肤赤、手足热甚，为痘色红紫，肿疼痛，为皮浓而硬，为痈肿斑疔，为脉浮洪滑大，是皆表实之证，治宜清解表邪。里实者，为二便秘结，胸膈胀满，为唇燥咽干、口疮舌黑，为大渴咳嗽、痰涎喘粗，为烦躁惊狂、声高谵语，为脉沉数洪滑，是皆里实之证，治宜清解里邪。

张翼之曰：吐泻少食为里虚，陷伏倒靥灰白为表虚，二者俱见，为表里俱虚，用异功散救之，甚至桂、附、灵砂亦可用。若能食便秘而陷伏倒靥者为里实，轻则射干鼠粘子汤，重则前胡枳壳汤。

下痢多血能食者为里实，若实其里则结痈毒。红活绽突为表实，若补其表则溃烂不结痂。

痘疮表里皆有寒热，热则阳证，寒则阴证，寒则血气凝涩而不章，热则血气淖泽而不敛。

然热证多实，最忌、术、桂、附及诸热燥之物，若元气虚弱者，即有热证，总不可执为实热。寒证多虚，最忌芩、连、栀、檗及诸苦寒之物，虽形体强盛，但见虚脉虚证，总不可认作有余。

表寒者，不起发，不红活，根窠淡白，身凉痒，倒陷干枯，皆肌表无阳之证，治宜补阳温表。

里寒者，为吐泻，为呕恶，为腹胀，为腹痛，为吞酸，为不欲食，为寒战切牙，气寒喜暖，为二便清利、完谷不化，皆脏腑无阳之证，治宜温中补阳。

表热者，为肌肤大热，根窠红紫、顶赤发斑，头面红肿，紫黑焦枯，痈肿疔毒甚，皆火在肌表之证，治宜散邪解毒。

里执者，为烦躁狂言，口干大渴，咽肿喉痛，内热自汗，小便赤涩，大便秘结，衄血溺血，皆火在脏腑之证，治宜清热解毒。虚实寒热等证，虽表里之分，各有如此，然表之虚实，表之寒热，孰不由中气之所使，故惟善治中气，则未有表不和调者也，是即必求其本之道。

纯阴无阳之证，凡痘疮发热，手足却宜和暖，若手足厥冷，必其人曾有吐泻，脾脏气虚也。

脾主四肢所以冷为恶候，即有外证，亦不可单用发散，反损脾胃之气。此当温中兼表，宜黄建中汤，或六气煎、五物煎加防风、羌活、生姜、荆芥之类，以补养脾胃血气，而助痘疹之成就也。

痘疮（上）

部位吉凶（九）

五脏之属，皆见于于面，故但察部位，可知吉凶。盖人之面部，左颊为肝，右颊为肺，额上为心，颏下为肾，鼻为脾土。又目为肝之窍，鼻为肺之窍，口为脾之窍，耳为肾之窍，舌为心之苗。若痘疹未出之先，但得面中诸部明润者吉，燥暗者凶。又山根为命宫，年寿为疾厄宫，此二宫红黄光明者吉，青黑昏暗者凶。

三阳之脉皆会于面，正额为太阳脉之所会，唇颏为阳明脉之所居，两耳前后为少阳脉之所过。

痘为阳毒，故随阳气而先见于面。惟阳明经乃胃与大肠，积陈受腐，血气俱多之处，故痘疹初发，但于本经口鼻两旁，人中上下，腮颏年寿之间先出现者为吉。如太阳经则水火交战之处，少阳经则木火相并之乡，若于其位先现者凶。凡起浆收靥亦皆如是。

遍身部位皆有所辨，如头为诸阳聚会之处，两颐两颊为五脏精华之腑，咽为水谷之道路，喉为呼吸之关门，胸腹乃诸阳受气之海，为心肺之所居，脊背乃诸阳之统会，为十二经藏气之所系，儿此五处稀少者吉。若头额多者，谓之蒙头。颈项多者，谓之锁项。胸前多者，谓之瞒胸。蒙头则阳毒亢，真阴竭。锁项则出入废，气化绝。瞒胸则心腹近，神失守。两颊两颐多至成片，或如涂朱，则肝盛克脾。凡此者，至八九日间，多见滑泄泻青，或不能食，最为险候，故皆不宜多也。惟四肢虽诸阳之本，然乃身所役使，卒伍卑贱之属，故虽多亦不至害。凡起发成浆收靥俱如此也。又心窝手足心，谓之五心，痘俱多者必重。若头面、胸项、手足细碎稠密一样者，恐气血衰微，脾胃虚弱，不能周流灌注，则无不危矣。

痘疮（上）

痘形痘色吉凶（十）

万氏曰：形乃气之充，色乃血之华，凡看痘者，舍此更无他法。是故形贵尖圆起发，若疮皮浓硬而平者凶。色贵光明润泽，根窠红活，而惨黯昏黑者凶。然形有起发而或致变者，由色不明润，根不红活故耳。若痘色光泽，根窠红活，虽平亦为可治。然色以红活为贵，而犹有圈红、红、铺红之别。圈红者，一线淡红紧附于根下，而无败走之势，吉之兆也。红者，血虽以附而脚跟血色隐然不聚，险之兆也。铺红者，痘色与肉不分，平铺散漫，凶之兆也。以此察之，则死生可预决矣。根窠者血之基，脓者血之成，故六日以前专看根窠，若无根窠，必不灌脓；六日以后专看脓色，若无脓，必不结痂，此必然之势也。

痘疮（上）

吉证（十一）

一看口唇舌尖红活，无燥白之色者吉。

二看根窠红润圆活，地白分明者吉。

三看心窝额上稀少者，最为顺候。

四看痘顶出来，不焦不紫者吉。

五看颜色无黑陷，痘顶内暗而黄如苍蜡色，外润而黄如油色者吉。

凡看痘之法，须察部位，并察多寡。大抵痘少者毒少而吉，痘多者毒甚而凶。如上而头面，次而咽喉，前而胸腹，后而腰背，下而四肢，凡此五处，但得二三处稀少，而头面别无危证，即吉候也。若五处通身皆密，即虽颗粒分明，恐气血不能周给，必难尽灌，或既灌而不能收，或既收而不能脱，客强主弱而外盛内虚，小舟重载而力不胜任，鲜不覆矣。此多寡之宜察，勿谓虽多亦吉也。

痘疮（上）

凶证（十二）

痘未出而声哑嗾喉者不治。已出五日内见者亦不治。

痘未壮而先抓破无气血者不治。

痰涎壅盛气急者不治。

痘未出已出而神昏气促，躁乱不宁者不治。

腹痛而泻脓血者不治。

肌肉黎黑如被杖者不治。

浆水米粒不入口，或饮食呛喉者不治。

眼中神光不明，珠色转绿转赤者不治。

闭目昏睡，舌卷囊缩者不治。

头温足冷，闷乱饮水者不治。

吐泻不止，药食不停不化，直下及肛门如竹筒者不治。

胃热发黄，身如橘色，下利者不治。

痘初出即青晦焦黑者不治。

密如蚕种，全不起发，平片花搭者不治。

痘疮痒，寒战不止者不治。

旧有疮疡走漏气血，而敷药不效者不治。故曰：不怕五心有痘，只怕原疮泄漏。原疮即是未痘之先有疮，泄去脓血，最为凶也。若果五心稀少，而饮食如常者，亦不妨事。

痘后伤风伤食，肌肉瘦脱者不治。

上除此之外，虽有杂证险证，及痘之稠密，但略有润泽兴起之意，须仗医之高妙，患家之心托弗惑，细心调理，自有可收全功者。

痘疮（上）

怪痘形证（十三）

怪痘者，乃逆痘中之尤甚者，形证不一，不可不辨。

痘初出时，面胸手足已见红点，却不起发，不成脓浆，随即收敛，若加气促声哑闷乱者即死，此名内陷证也。此证若无烦喘闷乱等候者，名曰试痘。过五七日后，必复发热而痘出者，其痘必重。

痘疮初出，如蚊蚤所咬，三日后反不见者，名反关痘，五日死。

痘子出现，三两成丛，根脚坚硬成块者，此名痘母，六七日死。

痘子将出，身上有红肿结硬处，似瘤非瘤，似痈非痈者，亦名痘母，三五日死。以上二证，俱宜真人解毒汤救之。

痘初出便成血泡，或水泡，随即破坏者，此名烂痘，二三日死。

痘出后，遍身都是空壳不作脓水者，此名空痘，八九日死。

痘当出现起发之时，中有干黑者，此名鬼痘，宜用胭脂水涂之，勿使蔓延。若不能急治，则乍起乍，当靥不靥，或多作番次而出，绵延日久而死。

痘出起发之时，中有痛甚如刀剜，叫哭不停者，此名痘疔，五六日死。

痘当起发之时，枯燥不润，伏不起，皮肤皱揭者，此名干痘，五六日加烦满喘急而死。

痘于起发之时，皮嫩易破，摸之温手者，此名温痘，六七日痒而死。

痘起发之时，疮色娇艳，皮薄光润，鲜红可爱者，此名嫩痘，八九日后不能成痂，必痒而死。

痘于起发养浆之时，疮头有孔，浆水漏者，此名漏疮，五六日后痒而死。

贼痘者，是诸痘未浆而此痘先熟也。又名假云泛。多在太阳、喉口、心胸等处，三日见者六日死，四日见者七日死，五六日见者十二日必死也。

痘出虽稀，根窠全白无血色，三四日后虽亦起胀，然按之虚突，此亦名为贼痘，气血太虚，至灌浆时，必变成水泡，大如葡萄，皮薄若纸，抓破即死。

脓水将成之时，其疮自破，有孔而深者，此名倒陷。

将靥之时不能成痂，皮脱骨黑者，此亦名倒陷，俱不治。

痘于收靥之时不能成痂，皮肉溃烂，脓水淋漓者，此名痘癞，能食则生，不能食则死。凡以上者，皆不治之证。

痘疮（上）

死证日数歌（十四）

初出顶陷连肉红，过至九日一场空。又如血点带红紫，斑证只在六日中，发斑黑者在朝夕，斑青顷刻去匆匆。无脓痒期二日，不冶腰疼及挺胸。报痕似痱如蚕种，舌卷囊缩命不充。紫泡刺出黑血者，饮食嗾喉证俱凶。难疗面肿痘不肿，青色黑陷及无脓，二便流利下肠垢，更加吐泻出蛔虫，头温足冷好饮水，痘先惊后药难攻。气促泄泻渴不止，目无神者数当穷。声哑失音叫与哭，痘色纵好也难终。有种气急亦难治，庶几灌好是伤风，见此宜服参苏饮，起死回生须见功。

痘疮（上）

发热三朝辨吉凶（十五）

初发热时，身无大热，或热或退，神清气爽，唇鼻滋润，腰腹不疼，自始至终皆饮食如常，大便稠实，小便清利，而无杂证者吉，不必服药。

初热时，先发惊搐一二次而随止者，此痘出心经也，乃为吉兆，不必治之。若甚惊不止，日发三五次，或连日不止，痘出多而密者，乃凶兆也。

初发热时，吐泻不甚而随止者吉。

正发热时，或得大汗一身，汗随止而脉见稍平者吉。

初发热时，用红纸倏蘸麻油点照之，如心窝或遍身有成瑰红者，八九日后决死。

发热一日，即遍身齐出，或稠密如蚕种，摸之不碍手者决死。

发热时，腹中大痛，腰如被仗，乃至报痘而痛犹不止者决死。

发热时，头面上有一片红如胭脂者，八九日以后决死。

发热时，口鼻或大小便俱失血者快死。

发热时，妄见妄语，昏不知人者死。

发热时，腹胀而痛，大叫不止者死。

正发热三日之内，其热勿退而反烦躁闷乱，坐卧不安，此外虽清凉内却热也。若见手足冷，腹胀气喘者即死。以上诸证，俱不必治。

痘疮（上）

报痘三朝辨吉凶（十六）

见点之时，头面稀少，胸前背上皆无，根窠红润，顶突碍手，如珠光泽，此为上吉，不必服药。

发热三日或四五日，热稍退，乃于口鼻、腮颐、地阁、颈项之间，或四肢，先放数点，大小不一，淡红润色，痘与肉色红白分明者吉。

痘作二三次出，三日后手足心方才出齐，出齐后，头面胸背稀少，尖圆紧实，饮食二便如常者吉。如无他证，不宜妄行用药。

痘之初出，三五相连者必密，单见者必稀。

痘疮上身多，下体少者吉，反是者险。

发热至五六日，痘应出不出，以灯照之，只在皮肤中有红点，但其色脉和平，别无逆证，忽然眩冒大汗出者，毒瓦斯痘疮一齐从汗而出者，此名冒痘，再无壅遏之患，乃吉兆也。痘疮变化莫测，有等身无大热，亦见报痘，但不灌脓结痂，或出而复没者，此名试痘，不可误作轻看。再过数日，忽然大热，必然复出，宜审治之。

发热一日便出者凶。或一齐涌出，如蚕种密布者决死。

大热未退而见红点数粒，先见于太阳、额角、发际、天庭，或山根以上等处，此阳毒乘虚上侵阳位也，大非吉兆。再加目红唇裂，痰鸣色紫，或白者尤甚，又或有三五粒聚于一块者，此名铜钱痘，皆不吉之兆，急宜凉血解毒，以防其危。

痘疮初出紫色红片者，名紫云痘，四日死。

痘疮初出当顶红者，六七日死。盖痘欲淡红如线，附于根下，不欲当顶红也。

痘已出一遍，又出一遍，心腹疼痛不止，口气臭，色紫黑者决死。

痘疮皮薄，色白而光，根窠全无红色，或根带一点红，三五日后乃如绿豆样，此痘决不能成脓，只成一胞清水，擦破即死。

色红带艳，皮肉尽红者，必不成脓，痒而死。

报痘之时，全不起顶，有如汤泡及灯草火烧者，十余日后，必痒而死。

报痘之时，有黑斑如痣状，或肌肉有成块黑者即死。

报痘时，若口鼻及耳有紫红色，或血出不止者决死。

报痘之时，应出不出，或起红斑如蚊迹者，六日后必死。

报痘之时，腰腹痛，或狂言烦躁、大渴、吐泻、不食者，俱不治。

报痘之后，痘已齐而身热不退，反甚者死。

痘齐之后，毒已外达，则内当安静，而反见烦躁闷乱，谵妄不止者，此邪气盛极，神机无主也，必死。

痘疮（上）

起发三朝辨吉凶（十七）

自报痘三朝之后，不疾不徐，先出者先起，后出者后起，大小分明不相连串，尖圆坚实，红活肥满，面目渐肿，根据期灌浆，饮食二便如常，而无他证者，此表里无病，大吉之兆，不必服药。

痘虽起发，而色见灰白，肿如锡饼者，看其人脏气何如，如能食便调，无他证者吉；若不能食，或吐利，或瘙痒者凶。

痘起一分，则毒出一分，至五六日不尽起发，又色不红活者，大无生理。

起胀三日已足，痘皆满顶红紫者凶，面目肿甚者亦凶。

痘当起胀之时，遍身虽起而头面全然不起，或痘不胀而肉胀，头面皮肉红肿如瓠瓜之状，而痘反不起者决死。

起胀之时，遍身痘顶有眼如针孔，紫黑色者决死。

痘色干燥不润，惨黑不明，或灰白渐至倒陷，或发紫泡者皆死。

起胀时，凡腰腹大痛，或腹胀不能饮食，或气促神昏，或闷乱不宁，或泄泻烦渴，或唇白痰鸣，或狂言妄语，啼哭呻吟，如见鬼神者皆死。

起胀时，吐利不止，乳食不化，或二便下血者死。

手足间见而复隐，起而后，或通身随胀随没，躁而发喘者死。

痘已起胀，内有六七粒细而成块，于中有一大痘扁阔歪斜者凶。

痘起紫色，刺出黑血如屋漏水者死。

痘于起发时，疮头便戴白浆者，不分何处，并非佳兆，不特唇口然也。

痘疮（上）

灌脓三朝辨吉凶（十八）

痘自起发之后，小者渐大，平者渐高，陷者渐起，外带微红，内涵清浆，以至灌脓之时，却要个个成脓，根脚红活，其形圆满光泽，此时毒化成浆，山绿色而渐变苍蜡，以手按之，其皮坚硬，脓浆浓浊，约束完固，无少破损，饮食二便如常，此上吉候也，不必服药。

痘密者，自起至浆，渐至壮大，未有不相串者，虽相连属，只要根脚分明，陷者尽起，无处不透，则毒从浆化，脓成而毒自解，无伏留者矣，此亦吉候。

痘之初出，或顶平，或中心陷下，或白色，只要其人能食，二便如常，治无乖谬，以及灌脓之时，陷者微起，平者微尖，淡白者红活，窠中血水尽化为脓，但得如此，毒已解矣。又表无痛痒之证，里无吐泻之证，是表里俱无病也，如此者，坐待收靥，不可妄投汤剂。

灌脓时，红紫黑色，外剥声哑者死。

灌时纯是清水，皮薄而白如水泡者，三四日必抓破而死。

脓不能灌而干枯焦黑，或全无血水，陷者即死。

头面肿大，疮尽搔破，臭不可近而足冷者决死。

灌脓之时，吐利不止，或二便下血，乳食不化，痘烂无脓者决死。

灌脓之时，二便不通，腹胀，肉黑发斑，谵妄气喘，或寒战切牙者决死。

回浆之时，渐当苍黑收敛，而反光嫩不敛者，此气血两虚，浆不能干，必发痒，搔破而死。

脓浆未成，忽然干收，或青紫焦黑者死。

忽然作痒，正面抓破，皮脱肉干者死。

诸痘有浆而天庭不起，或额上如沸汤浇破，臭连两颊，水去而干，似靥非靥者死。

痘疮（上）

结靥三朝辨吉凶（十九）

痘至十日之外，血化毒解，脓必渐干，如苍蜡色，或如葡萄色，从口鼻两旁面部收起，以至胸腹而下，然后额上与脚背一齐结靥而落，别无内证，饮食二便如常，或从手足心、手指尖或阴上先收者，俱吉候也。

痘既苍蜡收靥而身有微热者，乃烧瘢之证，但饮食如常，供不必治。

痘当靥时，遍身臭烂，目无神气者决死。

当靥之时，遍身发痒。搔破无脓，皮卷如豆壳而干者死。

当靥之时，无脓而气急声哑，或手足颤掉，或寒战切牙，或腹胀痰响，或足冷过膝，或小便少而大便频者，皆死。

当靥时，两脸干硬，按之如石者死。

痘至收靥，饮食不进，口中常如食物动而不止者决死。

面部胸腹未靥而脚先靥者危，阴胜阳也。

遍身俱靥，内遗数粒独不靥者，尚能杀人，如蛇之退皮，中有一节被伤，不能全退者终死。

其有靥至项下或至胸住定，而服药不效者亦死。

痘疮未该靥而卒然焦紫者死。

痘当靥时，遍身未见脓成，而口唇上下痘先黄熟者，毒瓦斯内攻于脾也，凶。

痘疮有脓结靥者则为吉证，若无脓收靥，则立见其危。

痘未收靥，而口唇腐烂及口白到舌者危。

收靥时，前后有红紫泡者不治。

痘疮（上）

落痂后辨吉凶（二十）

痘疮收后，其痂先后自脱，痂浓落迟，离肉不粘者吉。

自食痘痂者，虽有他证不死。

疽痂虽落，而痘瘢雪白，略无血色者，气血脱尽也，若不急培元气，则过后必死。

痂落后，每发惊而神无所根据者，心气绝也，危。

痂落后，手足颤掉，切牙噤口，目闭腹胀，足冷过膝者不治。

原痘干燥，脓少不灌，虽结靥落痂而疤白者，或有余热不退者，虽过一月亦要死。

痘疮（上）

痘疮上论列方（二十一）

真人解毒汤（痘五二）
