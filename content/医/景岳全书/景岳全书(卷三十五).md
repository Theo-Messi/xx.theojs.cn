# 景岳全书（卷三十五）

天集·杂证谟 诸虫
经义

《厥病篇》曰：肠中有虫瘕及蛟，皆不可取以小针。心肠痛，作痛肿聚，往来上下行，痛有休止，腹热喜渴，涎出者，是蛟也。以手按聚而坚持之，无令得移，以大针刺之，久持之，虫不动，乃出针也。HT腹痛，形中上者。

《口问篇》帝曰：人之涎下者，何气使然？岐伯曰：饮食者，皆入于胃，胃中有热则虫动，虫动则胃缓，胃缓则廉泉开，故涎下。补足少阴。

《五癃津液别篇》曰：中热则胃中消谷，消谷则虫上下作，肠胃充郭，故胃缓。胃缓则气逆，故唾出。

《上膈篇》曰：气为上膈者，食饮入而还出。虫为下膈，下膈者，食时乃出。（详噎膈门）

《气交变大论》曰：岁木不及，收杀气行，寒雨害物，虫食甘黄，脾土受邪。岁土不及，复则收政严峻，名木苍凋，虫食甘黄，气客于脾。

《论疾诊尺篇》曰：肘后粗以下三四寸热者，肠中有虫。

《邪气脏腑病形篇》曰：脾脉微滑为虫毒蝎腹热。

诸虫

论证（共三条）

虫之为病，人多有之，由于化生，诚为莫测。在古方书虽曰由湿、由热、由口腹不节、由食饮停积而生，是固皆有之矣。然以常见验之，则凡脏强气盛者，未闻其有虫，正以随食随化，虫自难存；而虫能为患者，终是脏气之弱，行化之迟，所以停聚而渐致生虫耳。然则或由湿热，或由生冷，或由肥甘，或由滞腻，皆可生虫，非独湿热已也。然以上数者之中，又惟生冷生虫为最。即如收藏诸物，但着生水，或近阴湿，则最易蛀腐，非其义乎？故凡欲爱养小儿，即当节其水果，以防败脾，此实紧要之一端也。至若治虫之法，虽当去虫，而欲治生虫之本以杜其源，犹当以温养脾肾元气为主，但使脏气阳强，非惟虫不能留，亦自不能生也。余制有温脏丸方，最所宜也。

虫之为病，其类不一，或由渐而甚，或由少而多，及其久而为害，则为腹痛食减，渐至羸瘠而危者有之。凡虫痛证，必时作时止，来去无定，或呕吐青黄绿水，或吐出虫，或痛而坐卧不安，或大痛不可忍，面色或青或黄或白，而唇则红，然痛定则能饮食者，便是虫积之证，速宜逐之。

《本事方》云：心虫曰蛔，脾虫曰寸白，肾虫如寸截丝缕，肝虫如烂杏，肺虫如蚕，皆能杀人，惟肺虫为急。肺虫居叶之内，蚀人肺系，故成瘵疾。咯血声嘶，药所不到，治之为难。

诸虫

论治（共四条）

治虫之剂，凡虫势骤急，上攻心腹作痛者，宜扫虫煎先治其标。若虫积坚固者，宜猎虫丸、遇仙丹、木香槟榔丸、百顺丸之类主之。或稍缓而质弱者，宜芜荑散、化虫散之类主之。丹溪云：打虫方用楝树根、槟榔、鹤虱，夏取汁，冬浓煎饮之。又万应丸最妙。

治虫之法，按丹溪云：上半月虫头向上，易治，下半月虫头向下，难治。先以肉汁或糖蜜引虫头向上，然后用药。此皆法之善者，然此惟缓治之法耳。然虫证甚急，又安能必待其时乎？且以望前望后辨虫头，亦若渺茫无据，惟先用香饵而虫头可引，岂非望后之治，亦自有法。又何虑其难治也。

徐东皋云：治虫之方固多，而用之者不知其法，则亦不能下虫。如丹溪云虫头向下之时，必须俟其向上，法当行于月半之前也。若虫得食，则不食药，亦不能下虫，而徒泻其虚也。故虽有方，不知其法，则方亦不效。凡欲下虫，必先一日不食，而使虫饥，次早五更用油煎肉，嚼之良久，腹内虫闻肉香，头皆向上而欲食，乃以鸡蛋煎饼和药，嚼而食之，须臾服葱汤或白水，少少以助药力下行，不超时而虫俱下，甚至数升。然后以白粥补之，随服补剂调理脾胃，而疾可悉愈。

验治法。昔一人患心腹大痛，或止或作，痛不可忍，凡用去积行气等药，百方不效。但于痛极时须用拳捶之，痛得少止，而旋止旋作，久不能愈，日加困弊，莫测其故。忽一胡僧见之，曰余能治也。遂令病者，先食香饵，继进一丸，打下一硬嘴异虫，遂愈。此因虫啮肠脏，所以痛极，捶之，则五内震动，虫亦畏而敛伏。不捶而虫得自由，所以复作。此亦验虫奇法。故凡见心腹痛证，但用揉按，重捻而痛得暂止者，多有因虫而然也。

诸虫

蛔虫（共五条）

凡诸虫之中，惟蛔虫最多，其逐治之法总若前条，然旋逐旋生，终非善策，欲杜其源，必须温养脾胃，脾胃气强，虫自不生矣。故凡逐虫之后，或于未逐之先。若欲调补脾肾，则如归脾汤、温胃饮、五君子煎、理中汤，或理阴煎之属，皆所宜也。若欲兼虫而治之，则惟温脏丸为最善。凡治虫之法，或攻或补，自有缓急先后之宜，所当详辨，不可任意忽略也。

《巢氏病源》曰：凡腹中痛，其脉法当沉弱，今脉反洪大者，是蛔虫也。

《医余》曰：蛔虫亦九虫之数，人腹中皆有之。小儿失乳而哺早，或食甜食过多，胃虚而热，生虫。令人腹痛恶心，口吐清水，腹上青筋。用火煨使君子与食，以壳煎汤送下，甚妙。然世人多于临卧服之，又无日分，多不验。惟月初四五里五更而服之，至日午前虫尽下，可用温平和胃药调理一二日。凡虫在腹中，月上旬头向上，中旬横之，下旬头向下。故中旬下旬用药则不入虫口，所以不验也。牛马之生子，上旬生者，行在母前，中旬生者，并肩而行，下旬生者，后随之。猫之食鼠亦然。天地自然之理，物皆由之而莫知之。

伤寒门有吐蛔、蛔厥证治。呕吐门有吐蛔治法，并吐蛔治按。肿胀门有孙一奎蛔虫按，俱当参阅。

《外台》用苦楝汤治蛔虫。

诸虫

寸白虫（共三条）

此虫长寸许，色白，其状如蛆，母子相生，有独行者，有个个相接不断者，故能长至一二丈。治寸白虫无如榧子煎，其效如神。

《本事方》云：用《良方》锡灰、芜荑、槟榔者极佳，五更服则虫尽下。以此为末，用石榴根煎汁送下三钱，或丸服亦可。

《庚志》云：赵子山，字景高，寓居邵武军天王寺，苦寸白虫为患。医者咸云：是疾当止酒。然以素所耽嗜，欲罢不能。一夕醉于外舍，至夜半口干舌燥，仓卒无汤饮，适见廊庑下有瓮水，月色下照，莹然可掬，即酌而饮之，甚甘如饴，连饮数酌，乃就寝。迨晓虫出盈席，觉心腹顿宽，宿疾遂愈。一家皆惊异，验其所饮，盖寺仆日织草履浸红藤根水也。

诸虫

小儿疳虫（名曰疳）

小儿疳，亦由饮食过伤，致成疳积。身热腹大，面黄，四肢无力，昏睡，鼻烂汁臭，齿龈生疮，或下痢黑血。皆腹中有虫故也。宜九味芦荟丸、追虫丸、四味肥儿丸、七味肥儿丸、蟾蜍丸之类主之。虫去之后，仍当调补气血。

诸虫

应声虫（共二条）

《泊宅编》云：水州通判听军员毛景得奇疾，每语喉中必有物作声相应。有道人教令诵本草药名，至蓝而默然。遂取蓝捣汁饮之，少顷吐出肉块长一寸余，人形悉具，自后无声。

陈正敏《遁斋闲览》载杨中年得异病，每发言应答，腹中有小声效之，数年间其声渐大。有道人见而惊曰：此应声虫也，久不治，延及妻子，宜读本草，遇虫不应者，当取服之。如言，读至雷丸，虫无声，乃顿服之，遂愈。后正敏至长沙，遇一丐者亦有是疾，环而观之者甚众。因教服雷丸，丐者亦愈。

诸虫

九虫

《千金要方》云：人腹中生虫，大率有九，皆能食人脏腑。一曰伏虫，长四分，群虫之主也。二曰蛔虫，长一尺，生发多则贯心而杀人。三曰白虫，长一寸，子孙相生，其母转大，长至四五丈，亦能杀人。四曰内虫，状如烂杏，令人烦满。五曰肺虫，状如蚕，令人咳嗽。六曰胃虫，状如虾蟆，令人呕吐胃逆喜哕。七曰弱虫，又名膈虫，状如瓜瓣，令人多唾。

八曰赤虫，状如生肉，令人肠鸣。九曰蛲虫，致细微，形如菜虫，居广肠之间，多则为痔，剧则为癞。因人疮痍，即生诸痈疽、癣、疥、龋虫，无所不为，其害匪细。凡此诸虫，大则根据附脏腑之间，小则侵蚀肌肤之内。若元气尚实，未为大害，稍有虚损，遂肆其毒，甚至如劳瘵杀人，及传尸疰怪，或应声溪鼠之类。而非理之可测者多矣。业医者，不可不究其所致之本，及治之之法也。

诸虫

狐惑（共二条）

仲景曰：狐惑之为病，状如伤寒，默默欲眠，目不得闭，起卧不安，蚀于喉为惑，蚀于阴为狐，不欲饮食，恶闻食臭，其面目乍赤、乍白、乍黑。蚀于上部则声哑，甘草泻心汤主之。蚀于下部则咽干，苦参汤洗之。蚀于肛者，雄黄熏之。愚按：此仲景云狐惑之为病，状如伤寒，则可见本非伤寒也。而后世即以狐惑为伤寒者，岂非误乎！《千金要方》曰：凡得伤寒及天行热病，腹中有热。又食少，肠胃空虚，三虫行作求食，蚀人五脏及下部。若齿龈无色，舌上尽白，甚者唇里有疮，四肢沉重，忽忽喜眠，当数看其上唇内有疮唾血，唇内如粟疮者，心内懊痛闷，此虫在上蚀其五脏；下唇内生疮者，其人喜眠，此虫在下，蚀其下部。人不能知，可服此蚀虫药，不尔，虫杀人。又曰：凡患湿者，多是热病后，或久泻不止，或有客热结在腹中，或易水土，温凉气着，多生此病。亦有干，不甚泻痢，而下部疮痒。不问干湿，久则杀人。凡湿得冷则苦痢，单煮黄连及艾叶、苦参之属，皆可用之。若病患齿龈无色，舌上白者，或喜眠烦愦，不知痛痒处，或下痢，急治下部。不晓此者，但攻其上，不以下部为意，下部生虫，虫蚀其肛，肛烂见五脏便死，烧艾于竹筒熏之。

诸虫

诸虫方

传尸劳瘵未甚者，宜早用神授散。（因二五五）

虫内蚀，下部生疮，宜雄黄兑散主之。（因二五七）

大孔虫痒方。（因二五八）

银朱烟，用治肤腠诸虫，无不神妙。（新因五三）

诸虫

诸虫论列方

扫虫煎（新和十四）猎虫丸（新攻五）芜荑散（和三一九）追虫丸（攻九七）化虫散（攻九八）五君子煎（新热六）百顺丸（新攻六）苦楝汤（攻四七）榧子煎（和三二一）甘草泻心汤（寒二八）温脏丸（新热二四）蟾蜍丸（小一二三）四味肥儿丸（小百十一）理中汤（热一）理阴煎（新热三）七味肥儿丸（小百十三）温胃饮（新热五）归脾汤（补三二）

九味芦荟丸（小百十五）万应丸（攻九九）遇仙丹（攻五一）木香槟榔丸（攻四九）

诸虫

论外备用方

圣效方（和三二二寸白虫）妙应丸（攻百杀虫）《直指》芜荑散（和三百二十取虫）仲景乌梅丸（和三二二胃寒吐蛔）

诸毒（附虫毒）

论饮食诸毒

《风俗通》曰：禽兽自死者，俱有毒，不可食。鱼无腮者，有毒，腮大者亦有毒。鳖肚下有红藻纹者，有毒。蟹腹下有毛者，有毒。煮酒初出火者，有毒。江南谓之火头酒，饮之则生痔、溢血。夏月饮食但过宿者，即有毒。夏月酒在铜锡器中过夜，即有毒。铜器盖热食，气上蒸成汗，滴下食中，即有毒。炊汤过宿，饮之有毒，盥洗则生疥。桃、杏仁，双仁者毒，能杀人。果未成核者，俱有毒，令人发疮疖。夏秋果熟落地，虫缘者，有毒，人食之作漏。屋漏水有毒，人食之有胀而死者。用之沐手，则生浸淫之疥，屡验。泽中死水有毒，饮之令人生瘕。汤池中温泉水不可饮，令人胀闷，惟澡浴可以疏风愈疥癣。盖其泉自硫黄中出，故温也。患疥者，宜饱食入浴之，连日数次，汗透而愈；体虚者，不可轻浴。

诸毒（附虫毒）

解一切饮食诸毒

芝麻油总能解一切饮食诸毒，不可不知。凡造肴馔，必先用真麻油于净锅熬熟，却下肉炒过，然后入清水煮之，则并不犯毒。今徽州、池州地方食牛肉，不论春夏，无日不食，惟制之有方，所以鲜有中毒。但犯一切饮食毒者，即用麻油一二杯饮之，得吐即毒释而无不愈者。

解饮食中毒共有十五方，俱载古方因阵中，自二百七起至二二一止。

善解毒者无如火，盖火能革物之性。

诸毒（附虫毒）

解一切药毒

凡解诸药毒者，宜以荠汁，白扁豆汁、绿豆汁、甘草汁、饧糖汁、米糖汁、蚕蜕纸烧灰，随便用之，俱可解。

凡解毒药汤剂，不可热服，宜凉饮之。盖毒得热而势愈盛也。虽然，此特以热毒为言耳。若解木鳖、菌蕈、黄连、石膏之类以中阴毒者，岂仍避热而犹堪以寒饮乎？此有医按在呕吐门，当兼察之。

解毒药共十四方，俱载古方因阵中，自二二二起至二三五止。

诸毒（附虫毒）

解诸毒通用简易方

一方雄黄、青黛等分为末，新汲水调服。

一方拣净土地掘窟，用井水倾入，搅，澄清，多饮则愈。

一方晋矾、建茶等分为末，新汲水调服三钱，吐即效，不吐再服。

一方黄连、甘草节二味水煎，凉服，不拘多少。

一方荠、黑豆、甘草咀，每用一两，水二盏，煎一盏，温服，未效再服。

一方白扁豆生为末，水调服二三钱。

一方伏龙肝为细末，凉水调三四钱，搅动服之，吐者，再一服。（即灶心土）

诸毒（附虫毒）

解一切虫兽毒

凡虎伤、犬伤、蛇蝎蜈蚣、水蛭之类皆是也，共二十三方，俱载古方因阵中，自二三六起至二五八止。

诸毒（附虫毒）

蛊毒（共三条）

蛊之为毒，中土少见之，世传广奥深山之人，于端午日以毒蛇、蜈蚣、虾蟆三物同器盛之，任其互相吞食，俟一物独存者，则以为蛊，又谓之挑生。凡欲害人，密置其蛊于饮食中，人中其毒，必心腹痛如有虫啮，吐下皆如烂絮。若不即治，食人五脏而死，亦有十余日而死者。更有缓者，待以数月，气血羸惫，食尽五脏而后死。

一说两广山谷间有草曰胡蔓草，又名断肠草。若人以急水吞之则急死，以缓水吞之则缓死。今见荆楚之地，有曰鼠莽草者，人食之则毒死，意即胡蔓草也。

一说岭南人取毒蛇杀之，以草覆之，以水洒之，数日菌生，取菌为末，酒调以毒人。始亦无患，再后饮酒则毒作而死。其俗淫妇多自合北人，日久情好，又不肯逐人归，乃阴以毒投饮食中，北人归则戒之曰：子去几时还。若从其言，则复以药解之。若过期不往则死矣，名曰定年蛊。北人至彼，宜预防之，须备解毒丹之类，随身勿忘。凡稍觉饮食之后，四大不调，宜即服解药。若不预识其机，备有药饵，恐一时仓卒不救，所谓有备无患，重生者，不可忽也。

诸毒（附虫毒）

验蛊毒法

《遁斋闲览》云：海南鱼有石首，盖鱼枕也。取其石为器，可盛饮食，如遇蛊毒，器必爆裂，其效甚着。闽人制作最精，人但玩其色而鲜有识其用者。

验蛊之法，唾津在净水中，沉则是，浮则非。

又法：口含大豆，中蛊者，豆即胀而皮脱。无蛊者，豆不胀脱。

又法：煮鸡蛋一枚，去壳，以银簪一双插入其中，并含入口内，一饮之顷，取视簪卵俱黑，即为中蛊。

孙真人曰：凡中蛊者，嚼生黑豆不腥，噙白矾而味反甘者，皆中蛊也。

诸毒（附虫毒）

蛊证

《直指》云：中蛊之候，面目青黄，力乏身痛，唇口焦干，眉须脱落，烦躁闷瞀，胸腹痞满，肚胀皮坚，腹中切痛如虫啮，又如虫行，唾吐鲜血，小便淋沥，大便脓血，病患所食之物，皆变而为虫，侵蚀脏腑，伤甚则死。死则毒瓦斯流注，复染他人，所谓蛊疰。

诸毒（附虫毒）

蛊脉

脉紧数如钗股，弦直而吐甚者，此中蛊毒也。急治之。中蛊脉洪大者，生。微细者，死。

诸毒（附虫毒）

防蛊

凡入有蛊之乡，所用饮食，但以犀角搅试。有毒则白沫竦起，无沫即无毒也。若自幼时食猫肉者，则毒不能为害。

诸毒（附虫毒）

知禁忌

凡中蛊者，但能记何物之中中毒，须终身再不食此物，犯之则毒作。若用药而愈，自后饮食永不可吃冷，吃冷则蛊毒复生，竟不能救。

诸毒（附虫毒）

反蛊及主法

《卫生》云：凡入蛊乡，见人家门限屋梁绝无灰尘，洁净者，其家必蓄蛊，当用心防之。如不得已吃其饮食，即潜于初下箸时，收藏一片在手，尽吃不妨。少顷，却将手藏之物潜埋于人行十字路下，则蛊神反于本家作闹，蛊主必反来恳求。或食时让主人先动箸，或明问主人云：莫有蛊么？以箸筑桌而后食，如是则蛊皆不能为害。此皆验于蛊乡云。

诸毒（附虫毒）

治蛊大法有二

胸膈痛胀，则毒在上焦，宜吐之。法以热水半盏，投入胆矾末五分，通口服，少顷，以鹅翎探吐，毒物出尽自愈。或服升麻汤探而吐之，亦妙。

腹痛胀，为毒在下焦，宜泻之。法以郁金末二钱，米汤调下，空腹取泻，恶毒尽为妙。

泻后，以四君子汤，服二三剂调理，慎忌口。

诸毒（附虫毒）

咒语破蛊法

《大藏经》云：治蛊毒、挑生毒有咒法。凡人在外饮食，先默诵咒七遍，其毒自不为害。咒曰：姑苏琢，磨耶琢，吾知蛊毒生四角，父是穹窿穹，母是舍耶女，眷属百千万，吾今悉知汝，摩诃萨，摩诃萨。凡见饮食上有蛛丝便莫吃。又法，每遇所到处，念药王万福七遍，亦可避。

诸毒（附虫毒）

灸蛊毒法

凡灸一切蛊毒，于两足小指尽处，各灸三壮，即有物出。酒中者，随酒出，饮食中者，随饮食出，屡验。

诸毒（附虫毒）

解一切中恶邪鬼崇毒

凡卒时中恶垂死者，宜朱砂丸急服之。方在攻阵百三。

凡遭一切鬼崇、鬼疰等毒者，急与八毒赤丸攻之。方在攻阵百四。

凡中恶心腹胀痛，大便不通，及飞尸鬼击等急证，惟《外台》走马汤最捷最妙。方在攻阵百十三。

诸毒（附虫毒）

治蛊毒方

丹砂丸（因二百六十）雄麝散（因二五九）万病解毒丹（因二百二）七宝丸（因二六一）

蜜髓煎（因二六二）挑生蛊毒简易方（因二六五）解毒散（因二四四）归魂散（因二六三）

三因解毒丸（因二百三）麦面散（因二六四）
