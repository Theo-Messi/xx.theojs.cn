# 景岳全书（卷五十五）

宇集·古方八阵

攻阵

（仲景）大承气汤治阳明太阴伤寒，谵语，五六日不大便，腹满烦渴，并少阴舌干口燥，潮热脉实者。刘河间加甘草，名三一承气汤。

大黄（四两）浓朴（半斤）枳实（五枚）芒硝（三合）

上以水一斗，先煮浓、枳二物取五升，去滓，纳大黄，煮取二升，去滓，纳芒硝，更上微火一两沸。分温再服，得下，余勿服。

（仲景）小承气汤治病在太阴，无表证，汗后潮热狂言，腹胀脉实，六七日不大便，喘满者。

即前大承汤减去芒硝。

（仲景）调胃承气汤治太阳、阳明不恶寒，反恶热，大便秘结，日晡潮热者。凡阳明病有一证在经者，当解肌；入腑者，当攻下。

大黄芒硝甘草（各五钱，此从近法）

每服三、五钱，水一大盏，煎七分，温服。

（仲景）桃仁承气汤治伤寒蓄血，小腹急，大便黑而不通。

桃仁（十二枚，去皮尖）官桂甘草（各一钱）芒硝（三钱）大黄（半两或一两，此从近法）

上咀，作一服或分二服。水一大盏，煎七分，温服。

《良方》桃仁承气汤治瘀血小腹作痛，大便不利，或谵语口干，漱水不咽，遍身黄色，小便自利，或血结胸中硬满，心下手不可近，或寒热昏迷，其人如狂。

桃仁（半两，去皮尖）大黄（炒，一两）甘草（二钱）肉桂（一钱）

上姜、水煎，发日五更服。

当归承气汤治燥热里热，火郁为病，或皮肤枯燥，或咽干鼻干，或便溺结，通宜此方。

当归大黄（各四钱）甘草芒硝（各二钱）

上咀。入姜煎服。

（仲景）大柴胡汤表证未除，里证又急，汗下兼行用此。

柴胡（半斤）半夏（半升）黄芩芍药（各三两）生姜（五两，切）枳实（四枚）大黄（二两）大枣（十二枚，擘）

上七味，以水一斗二升，煮取六升，去滓再煎。温服一升，日三服。

（陶氏）六一顺气汤以代大小承气、大柴胡、大陷胸等汤之神药也。此汤治伤寒热邪传里，大便结实，口燥咽干，怕热谵语，揭衣狂走，斑黄阳厥，潮热自汗，胸胁满硬，脐腹疼痛等证，效不尽述。

大黄枳实黄芩浓朴柴胡甘草芍药芒硝水煎服。欲峻者，大黄后入。凡伤寒过经，及老弱或血气两虚之人，或妇人产后，有下证，或有下后不解，或表证尚未除而里证又急，不得不下者，用此汤去芒硝下之则吉。盖恐硝性峻急，故有此戒。经云：转药孰紧？有芒硝者紧也。今之庸医，不分当急下、可少与、宜微和胃气之论，一概用大黄、芒硝乱投汤剂下之，因兹枉死者多矣。仲景云：荡涤伤寒热积皆用汤液，切禁丸药，不可不知也。

（仲景）大陷胸汤治大结胸手不可按。

大黄（四钱）芒硝（三钱）甘遂末（二分，此从近数）

用水一钟半，先煎大黄至一钟，纳芒硝，煎一二沸去，纳甘遂末和匀服，得利则止。此药极峻，必不得已而用之。原方用大黄六两、芒硝一升、甘遂末一钱，水六升，如前法煮二升，分二服。得快利，止后服。

小陷胸汤方在寒阵。

治小结胸，正在心下，按之则痛，脉浮滑者。

（河间）大黄汤治泻痢湿热邪盛，脓血稠粘，里急后重，日夜无度者。

大黄（一两）

上细锉，好酒二大盏浸半日。煎至一盏半，去大黄，分二服，顿服之。痢止，一服；如未止，再服，以利为度，服芍药汤以和之。痢止，再服黄芩汤和之，以撤其毒。

《外科》大黄汤方在外科。

治肠痈小腹坚肿。

《金匮》大黄甘草汤治食已即吐。按此汤必下焦胀实，大便秘结不通，而格拒吐食者方可用之。若因胃虚而食已即吐者，此则大非所宜，用者不可误认。

大黄（四两）甘草（一两）

上二味，以水三升，煮取一升，分温再服。

《金匮》大黄硝石汤治黄胆腹满，小便不利而赤，自汗出，表和里实者宜用之。

大黄黄柏硝石（各四两）栀子（十五枚）

上四味，以水六升，煮取二升，去滓，纳硝，更煮取一升，顿服。

《金匮》栀子大黄汤治酒疸心中懊，或热痛。

栀子（十四枚）大黄（一两）枳实（五枚）豉（一升）

上用水六升，煮取二升，分温三服。

（河间）防风通圣散治诸风潮搐，手足螈，小儿急惊便结，邪热暴甚，肌肉蠕动，一切风热疥痢等疾。

防风川芎当归芍药麻黄连翘蒲荷叶大黄芒硝（各五钱）石膏黄芩桔梗（各一两）滑石（三两）甘草（二两）荆芥白术栀子（各二钱半）

上为末。每服二钱，水一大钟，生姜三片，煎六、七分，温服。《医统》方各五分，用水二钟煎服。痰嗽加半夏；闭结加大黄二钱；破伤风加羌活、全蝎各五分。此方有四：贾同知方无芒硝；崔宣武方无芒硝，有缩砂；《疠疡机要》有白芷、蒺藜、鼠粘子、甘草。

双解散方在痘疹。治痘疹表里俱实。

牛黄双解散方在外科。治便痈热毒，大小便秘。

《局方》凉膈散泻三焦六经诸火。

大黄朴硝甘草（各一钱）连翘（一钱半）栀子黄芩蒲荷（各五分）

水一钟半，加竹叶七片，煎八分，入蜜一匙，和匀服。

（东垣）凉膈散方在痘疹。

解痘疹内热良方。

（陶氏）黄龙汤治热邪传里，胃有燥粪结实，心下硬痛而下利纯清水，身热谵语发渴。

此非内寒而利，乃因汤药而利也，名曰积热利证，宜急下之。身有热者，宜用此汤；身无热者，宜六一顺气汤。医家有不识此证者，便呼为漏底伤寒，即用热药止之者，是犹抱薪救火也，误人多矣。

大黄芒硝（老弱者去此）浓朴甘草人参当归水一钟半，生姜三片，枣二枚，煎服。

《良方》黄龙汤方在妇人。治妊妇感冒风寒，热入胞宫，寒热如疟。

（钱氏）黄龙汤方在小儿。治小儿感冒发热，或寒热往来。

（子和）玉烛散治血虚有滞，或妇人经候不通，腹胀作痛。此四物汤对调胃承气汤也。

当归川芎芍药地黄大黄芒硝甘草（各等分）

上咀。水煎服。甚者倍用大黄。

四顺清凉饮子治大人小儿血脉壅实，脏腑生热，面赤烦渴，睡卧不宁，大便秘结。

大黄当归芍药甘草（各等分）

上咀。水煎服。

《元戎》四物汤治脏结秘涩。

当归熟地黄川芎白芍药大黄（煨）桃仁（各等分）

上用水煎，或丸服亦可。

（仲景）抵当汤治伤寒热在下焦，少腹硬满，其人发狂，小便自利，下血乃愈，以太阳病瘀热在里也。

水蛭（三十条，熬）虻虫（三十个，熬，去翅尾）桃仁（二十个，去皮尖）大黄（三两，酒浸）

上四味为末。以水五升，煮取三升。又，抵当丸，亦即此四味。

（仲景）十枣汤治悬饮内痛。

芫花（醋拌经宿，炒微黑勿焦）大戟（长流水煮半时，晒干）甘遂（面裹煨，各等分）

上为细末。先以水一钟半，煮大枣十枚至八分，去枣纳药末，强人一钱，弱人五分，平旦服之，不下更加五分，快下，徐以糜粥补之。

（洁古）三化汤治中风外有六经之形证，先以续命汤主之；内有便溺之阻格，此方主之。

浓朴（姜制）大黄枳实羌活（各等分）

上咀。每服一两，水煎服。微利则止。

《选要》透膈汤治脾胃不和，中脘气滞，胸膈满闷，噎塞不通，胁肋胀痛，痰涎呕逆，饮食不下。

木香白豆蔻砂仁槟榔枳壳（麸炒）浓朴（姜汁炒）半夏（制）青皮橘红甘草大黄朴硝（各一钱）

水一钟半，姜三片，红枣一枚，煎八分，食远服。

《金匮》因陈蒿汤治伤寒发黄，及谷疸。发热不食，大小便秘，或食即头眩，是为谷疸。

茵陈（九钱）大黄（四钱半）山栀（一钱半）

上作二服，每服水二钟，煎八分，食远温服。

《河间》芍药汤下血调气。经曰：溲而便脓血，气行而血止，行血则便自愈，调气则后重除。

芍药（一两）当归黄连（各五钱）木香甘草（炙）槟榔（各二钱）大黄（三钱）官桂（一钱半）

黄芩（五钱）

上咀。每服半两，水二钟，煎一盏，食后温服。如血痢，则渐加大黄；如汗后脏毒，加黄柏半两，根据前服。

愚按：此汤乃河间之心方，然惟真有实热者可用，若假热假实者，误服则死。

枳实大黄汤治湿滞香港脚。

羌活（钱半）当归（一钱）枳实（五分）大黄（酒煨，三钱）

水一钟半，煎八分，食前空心温服，以利为度。

羌活导滞汤治风湿实滞香港脚。

羌活独活（各半两）防己当归（各三钱）枳实（麸炒，二钱）大黄（酒煨，一两）

上每服五、七钱，水一钟半，煎至七分，温服，量虚实加减，微利则已。

牛黄泻心汤治心经实热，狂言妄语，神志不安。

牛黄（另研，一两）冰片（另研，一分）朱砂（另研，二钱）大黄（生，一两）

上为细末，和匀。每服二钱，冷姜汤或蜜水调下。

《宣明》三棱散治积聚、瘕，癖不散，坚满痞闷，食不下。

三棱白术（炒，各二两）蓬术当归（各五钱）木香槟榔（各三钱）

上为末。每服三钱，沸汤调下。

三棱丸治血血瘕，食积痰滞。

莪术（醋浸炒）三棱（各三两）青皮麦芽（炒）半夏（各一两）

上共享好醋一钟，煮干焙为末，醋糊丸，桐子大。每服四十丸，淡醋汤下。痰积，姜汤下。

三圣膏贴积聚块。

锻石（十两）官桂（半两，为末）大黄（一两，绵纹者，为末）

上将锻石细筛过，炒红，急用好醋熬成膏，入大黄、官桂末搅匀，以瓷器收贮，用泊纸或柿漆纸摊贴患处，火烘熨之。

《良方》桃仁煎治血瘕。

桃仁大黄（炒，各一两）虻虫（半两，炒黑）朴硝（一两）

上为末，以醇醋一钟，瓷器中煮三分，下前三味，不住手搅，煎至可丸，乃下朴硝，丸如桐子大。不吃晚食，五更初温酒下五丸，日午下秽物，如未见，再服。仍以调气血药补之。立齐曰：向在毗陵，一妇人小便不通，脐腹胀甚。予诊之曰：此血瘕也。用前药一服，腹痛，下瘀血血水即愈。此药猛烈大峻，气血虚者，斟酌与之。

穿山甲散治痞瘀血，心腹作痛。

穿山甲（炒焦）鳖甲（醋炙）赤芍药大黄（炒）干漆（炒烟尽）桂心（各一两）川芎芫花（醋炒）归尾（各半两）麝香（一钱）

上为末。每服一钱，酒调下。

（子和）禹功散泻水之剂。

黑丑（头末，四两）茴香（一两，炒）或加木香（一两）

上为细末。以生姜自然汁调二钱，临卧服。

（子和）浚川散治一切痰饮，十种水气。

甘遂（面裹煨）芒硝（各二钱）郁李仁（一钱）大黄牵牛末（各三钱）

上为末，滴水丸，桐子大。每服五十丸，温水下。

稀涎散吐顽痰。

牙皂（炙，去皮弦，一钱）藜芦（五分）

上为细末。每服五分或二钱，浆水调下。牙关不开者灌之。

大异香散治积聚胀满。

三棱蓬术青皮陈皮枳壳（炒）藿香香附半夏曲桔梗益智（各一钱半）炙甘草（五分）

上分二帖，水二钟，姜三片，枣一枚，煎七分。食远服。

《经验》流金膏治一切火痰咳逆等证。

白石膏（微研细）大黄（锦纹者，捶碎，酒浸半日，蒸晒九次，各二两）黄芩（酒洗）

橘红（各两半）连翘川芎桔梗贝母（各一两）胆星苏州薄荷香附（各五钱）

上为极细末，炼蜜丸，弹子大。午后临卧细嚼一丸。忌酒面诸湿热物。按此方当去川芎、桔梗，效必更速。

（子和）通经散治妇人气逆血闭。

陈皮（去白）当归（各一两）甘遂（以面包勿令透水，煮百余滚，取出用冷水浸过，去面焙干，一两）

上为细末。每服三钱，温汤调下，临卧服。

《外台》苦楝汤治蛔虫。

苦楝根东引不出土者，刮去皮土，取内白皮二两，水三碗，煎一碗半，去，以晚米三合煮糜粥。空心先以炙肉一片嚼之，引虫向上，次吃药粥二口，少顷又吃，渐渐加至一碗，其虫下尽而愈。

《宣明》三花神佑丸治一切沉积痰饮，变生诸病，或气血壅滞，湿热郁结，走注疼痛，风痰胀满等证。子和神佑丸用黑丑一两，无轻粉。

黑丑（取头落末，二两）大黄（一两）芫花（醋浸炒）大戟（醋浸炒）甘遂（面裹煨，各五钱）

轻粉（一钱）

上为细末，滴水为丸，小豆大。初服五丸，每服加五丸，温水下，日三服，以快利为度。欲速下者，宜八、九十丸或百余丸。凡痞满甚者，以痰涎壅盛，顿攻不开，则转加痛闷，须渐进之，初服止三丸，每加二丸，至快利即止。

木香槟榔丸杀下诸虫。

槟榔（一两）木香鹤虱贯众锡灰干漆（烧烟尽）使君子（各五钱）轻粉（一钱）雷丸巴豆仁（各二钱半）

面糊丸，麻子大。每服二十丸，五更粥饮下，或煎菖蒲石榴汤下。

《宝鉴》木香槟榔丸治一切气滞，心腹痞满，胁肋胀闷，大小便涩秘不通。

木香槟榔青皮（去瓤）陈皮（去白）枳壳（麸炒）蓬术（煨切）黄连（各一两）黄柏（去皮）香附（炒）大黄（炒，各三两）黑丑（取头落末，四两）

滴水为丸，豌豆大。每服三、五十丸，食远姜汤送下，以微利为度。

遇仙丹追虫逐积，消利痰，万病可除。

黑丑（头末）槟榔（各一斤）大黄（半斤）三棱莪术（醋炙，各四两）木香（二两）

上为末，用大皂角去子打碎，煎浓汤去滓，煮面糊为丸，桐子大。每服四、五十丸，以强弱为加减，五更茶清下，如未通，再饮温茶助之。下虫积恶物尽了，白粥补之。

备急丸治胃中停滞寒冷之物，心腹作痛如锥，及胀满下气，并卒暴百病，中恶客忤，口噤卒死皆治之。易老名独行丸。《脾胃论》名备急大黄丸。

巴霜大黄干姜（俱为末）

上等分，和匀炼蜜丸，石臼内杵千余下如泥，丸如小豆大。夜卧时温水下一丸，气实者加二丸，如卒病，不计时候服。如卒死口噤，即斡口折齿灌之。司空裴秀亦作散用，用其急也。孕妇忌用。

《和剂》神保丸治心膈痛，腹痛，血痛，肾气胁下痛，大便不通，气噎，宿食不消。

木香胡椒（各二钱半）干蝎（七枚）巴豆（十粒，去皮心研）

上为末，汤浸蒸饼丸，麻子大，朱砂三钱为衣。每服五丸，用柿蒂汤，或姜、醋、茶、蜜、茴香、木香等汤，随宜送下。

《宝藏》感应丸治宿食积滞腹痛，胸膈痞闷，疼痛吐泻。

南木香肉豆蔻丁香（各两半）干姜（炮，一两）巴霜（七十粒）百草霜（二两）杏仁（一百四十粒，去皮尖，研）

上先将前四味为末，后入三味同研匀，外用好黄蜡六两溶化，以绢滤净，更用好酒一升，于银、石器内煮蜡数沸，倾出，其蜡自浮，听用。凡春夏修合，先用香油一两，铫内熬令香熟，次下酒蜡四两，同化成汁，就铫内乘热拌和前药成剂，分作小锭，油纸裹放，旋丸服之。若秋冬须用香油一两五钱。每服三十丸，空心姜汤下。

大金花丸治中外诸热，淋秘溺血，嗽血，衄血，头痛骨蒸，咳嗽肺痿。

黄连黄芩黄柏栀子大黄（各等分）

上为细末，滴水丸，小豆大。每服三十丸，凉水、茶清任下。本方去大黄，倍加栀子，名栀子金花丸。

《千金》大硝石丸治痞积。

硝石（六两）大黄（八两，另研）人参甘草（各三两）

上为细末，用好陈醋三升，以瓷器微火熬丸。每入醋一升，先入大黄，不住手搅使微沸，尽一刻又入一升，再熬微干，又下一升，并下余药再熬，使可丸，如鸡子黄大，每服一丸，白汤化下；或丸如桐子大，每服三、五十丸。服后当下如鸡肝，或如米泔赤黑色等物乃效。下后忌风冷，宜软粥将息。

（东垣）枳实导滞丸治伤湿热之物，不得旋化而作痞满，闷乱不安。

黄芩茯苓白术黄连（各三钱）枳实（热炒）神曲（各五钱，炒）泽泻（二钱）大黄（煨，一两）

上为末，汤浸蒸饼为丸。食远白汤下五十丸。

《秘方》化滞丸理诸气，化诸积。夺造化，有通塞之功；调阴阳，有补泻之妙。久坚沉痼者，磨之自消；暴滞积留者，导之自去。此与邓山房感应丸略同，但彼方犹有沉香、檀香、砂仁、香附四味。

南木香丁香青皮橘红黄连（各二钱半）莪术（煨）三棱（各五钱）半夏曲（三钱）

上八味，共为细末。

巴豆（去壳，滚汤泡去心膜，用好醋浸少顷，慢火熬至醋干，用六钱研细，入前药，又研匀，再入后乌梅膏。巴豆若干，止用梅四钱五分）乌梅肉（焙干为末，用五钱，以米醋调略清，慢火熬成膏，和入前药）

上和匀，用白面八钱调浓糊丸，萝卜子大。每服五、七丸，壮人十丸，五更空心用陈皮汤下。不欲通者，以津下。知所积物，取本汁冷下。停食饱闷，枳壳汤下。因食，吐不止，以津咽下即止。妇人血气痛，当归汤下。赤痢，冷甘草汤下。白痢，冷干姜汤下。心痛，石菖蒲汤下。诸气痛，生姜陈皮汤下。肠气，茴香酒下。若欲推荡积滞，热姜汤下，仍加数丸；未利，再服。利多不止，饮冷水二口即止。此药得热即行。得冷即止。小儿疳积，量大小饮汤下。妊娠勿服。

化铁丹歌八梅十六豆，一豆管三椒；青陈各半两，丁木不相饶。

将来研作末，醋打面糊调；丸如黍米大，日晒要坚牢。

五分或三分，强弱或儿曹。任意作引下，是铁也能消。

陈米三棱丸消积聚，去米面五谷等积。

陈仓米（一两，用新巴豆五枚去壳，同米慢火炒，巴豆焦色，去豆不用）陈皮三棱（煨）

砂仁麦芽（各二钱）南香木（一钱）

上为末，醋糊丸，绿豆大。每服十五丸至二十丸，食远姜汤下。

《局方》温白丸治心腹积聚，癖痞块，大如杯碗，胸胁胀满，呕吐，心下坚结，旁攻两胁，如有所碍，及一切诸风，身体顽麻，三十六种遁尸注忤，十种水病，痞塞心痛，腹中一切诸疾，但服此药，无不除愈。

川乌（制，二两）皂角（炙，去皮弦）吴茱萸（汤泡一宿，炒）石菖蒲柴胡桔梗（去芦，炒）浓朴（姜制）紫菀人参黄连（去须）茯苓干姜（炮姜）肉桂川椒（去目，炒）巴霜（各五钱，另研）

上为末，入巴豆研匀，蜜丸，桐子大。每服三丸。姜汤下。按：此方与海藏万病紫菀丸大同，但彼多羌活、独活、防风三味，止用巴霜二钱，而群药更倍，随证用引送下，与此为稍异也。

洁古治法：肝积肥气，温白丸加柴胡、川芎；心积伏梁，温白丸加菖蒲、黄连、桃仁，脾积痞气，温白丸加吴茱萸、干姜。肺积息奔，温白丸加人参、紫菀；肾积奔豚，温白丸加丁香、茯苓、远志。

（陈氏）温白丸方在小儿。

驱风豁痰定惊。

（丹溪）阿魏丸治内积。

阿魏（醋煮作糊）糖球子（各一两）黄连（六钱）连翘（五钱）

上为末，阿魏糊丸，桐子大。每服二、三十丸，白汤送下。

《医林》阿魏丸治诸般积聚，瘕痞块。

山楂肉南星（皂角水浸）半夏麦芽（炒）神曲（炒）黄连（各一两）连翘阿魏（醋浸）栝蒌仁贝母（各五钱）风化硝石咸萝卜子（炒）胡黄连（各二钱半）

上为末，姜汤浸蒸饼为丸，桐子大。每服五十丸，食远姜汤下。

守病丸此药名为守病，朱砂加上雄黄，硼砂轻粉要相当，去皮巴霜半两。

砂合济有功，乳香五钱随良。蜜丸一粒放毫光，取下多年积胀。

《简易》胜红丸治脾积气滞，胸膈满闷，气促不安，呕吐清水，丈夫酒积，妇人脾血积，小儿食积并治。

三棱蓬术（各醋煮）青皮陈皮干姜良姜（各一两）香附（二两，炒）

上为末，醋糊丸，桐子大。每服三、四十丸，姜汤下。

《御院》助气丸治三焦痞塞，胸膈饱闷，气不流通，蕴结成积，癖气块，并皆治之。

三棱（炮）莪术（炮，各一两）青皮橘红白术（各五钱）木香槟榔枳壳（各三钱）

上为末，糊丸桐子大。每服五十丸，米汤下。

《局方》三黄丸治三焦积热，咽喉肿闭，心膈烦躁，小便赤涩，大便秘结。

黄芩黄连大黄（各等分）

炼蜜丸，桐子大。每服四、五十丸，白汤送下，或淡盐汤亦可。此方为汤，即名泻心汤。

（东垣）雄黄圣饼子治一切酒食伤脾，积聚满闷等证。

巴豆（百枚，去膜油）雄黄（半两）白面（十两，炒，罗过）

上二味为细末，同面和匀，用新汲水搅和作饼如手大，以水煮之，候浮于汤上，看硬软捏作小饼子。每服五、七饼，加至十饼、十五饼，嚼食一饼利一行，二饼利二行。食前茶酒任下。

（河间）舟车丸治一切水湿蛊腹，痰饮癖积，气血壅满，不得宣通，风热郁痹，走注疼痛，及妇人血逆气滞等证。

黑丑（头末，四两）甘遂（面裹煨）芫花大戟（但醋炒，各一两）大黄（二两）青皮陈皮木香槟榔（各五钱）轻粉（一钱）取虫加芜荑半两。

上为末，水糊丸，如小豆大。空心温水下，初服五丸，日三服，以快利为度。服法如前三花神佑丸。

（子和）导水丸大黄黄芩（各二两）滑石黑丑（头末，各四两）

加法：甘遂一两，去湿热腰痛，泄水湿肿满，久病则加；白芥子一两，去遍身走注疼痛宜加；朴硝一两，退热散肿毒止痛，久毒宜加；郁李仁一两，散结滞，通关节，润肠胃，行滞气，通血脉宜加；樟柳根一两，去腰腿沉重宜加。

上为细末，滴水丸，桐子大。每服五十丸，或加至百丸，临卧温水下。

（子和）神芎丸治心经积热，风痰壅滞，头目赤肿，疮疖咽痛，胸膈不利，大小便秘，一切风热等证。

大黄（生）黄芩（各二两）黑丑（头末，生）滑石（各四两）黄连川芎薄荷叶（各半两）

滴水丸，桐子大。每服五十丸，食后温水下。《局方》无黄连。

《三因》小胃丹上可去胸膈之痰，下可利肠胃之痰。

芫花大戟（俱醋炒）甘遂（面裹煨，各一两）大黄（酒拌蒸，一两半）黄柏（炒褐色，二两）

上为细末，粥丸，麻子大。每服十丸，温水下。

清气化痰丸南星半夏（各八两，用皂角、白矾、生姜各三两，水十碗煮至五碗，取汤浸星、夏二日，却煮至无白点为度，晒干听用）橘红槟榔（各二两）木香沉香（各一两）苍术（米泔浸炒，四两）

上为末，姜汁糊丸。淡盐汤、白汤任下。

（丹溪）清气化痰丸治上焦痰火壅盛，咳嗽烦热口渴，胸中痞满。

南星（制，三两）半夏（制）黄连黄芩（各五两）栝蒌仁杏仁（去皮尖）茯苓（各四两）

枳实（炒）陈皮（各六两）甘草上为细末，姜汁煮糊丸，桐子大。每服五十丸，姜汤下。

法制清气化痰丸顺气快脾，化痰消食。

南星（去皮）半夏（各四两，用皂角、白矾、干姜各四两，入水五碗，煎至三碗，去，却入南星、半夏浸二日，再煮至星、夏俱无白点为度，晒干，加后药）陈皮青皮苏子（炒）神曲（炒）麦芽（炒）萝卜子（炒，另研）杏仁（去皮尖，炒）葛根山楂香附（各二两）

上为末，汤泡蒸饼丸，桐子大。每服五、七十丸，临卧、食后茶汤下。

（隐君）滚痰丸治一切湿热食积等痰，窠囊老痰。一方礞石止用五钱，外加百药煎五钱，乃能收敛周身痰涎，聚于一处，然后利下，所以甚效。

礞石（硝金色，一两）大黄（酒蒸）黄芩（去朽者，各半斤）沉香（五钱）

上为细末，滴水为丸，桐子大。每服三、五十丸，量人强弱加减。凡服滚痰丸之法，必须临卧就床，用热水一口许，只送过咽，即便仰卧，令药徐徐而下；服后须多半日勿饮食起坐，必使药气除逐上焦痰滞恶物，过膈入腹，然后动作，方能中病。或病甚者，须连进二、三次，或壮人病实者，须多至百丸，多服无妨。

（子和）朱砂滚涎丸治五痫。

朱砂白矾（生）硝石赤石脂（等分）

上为细末，研蒜膏为丸，绿豆大。每服三、五十丸，食后荆芥汤下。

（丹溪）青礞石丸解食积，去湿痰，重在风化硝。

南星（二两，切片，用白矾末五钱，水浸一二日，晒干。又云一两）半夏（一两，汤泡切片，以皂角水浸一日，晒干）黄芩（姜汁炒）茯苓枳实（炒，各一两）礞石（二两，捶碎，焰硝二两同入小砂罐内，瓦片盖之，铁线缚定，盐泥固济，晒干，火红，候冷取出）法制硝（同莱菔水煮化，去卜，绵滤令结，复入腊月牛胆内风化之。或只用风化硝一两）

上为末，神曲糊丸，桐子大。每服三、五十丸，白汤下。

又方：半夏（二两）白术礞石（各一两）黄芩（五钱）茯苓陈皮（各七钱半）风化硝（二钱）

上为末，丸同前。

（节斋）化痰丸润燥开郁，降火消痰，治老痰郁痰结成粘块，凝滞喉间，肺气不清，或吐咯难出。皆因火邪炎上，凝滞于心肺之分，俱宜开郁降火消痰，缓而治之，庶可效耳。

天门冬（去心）黄芩（酒炒）海粉（另研）栝蒌仁（另研）橘红（各一两）连翘香附（淡盐水浸炒）桔梗（各五钱）青黛（另研）芒硝（另研，各三钱）

上为细末，炼蜜入姜汁少许捣丸，龙眼大。噙嚼一丸，清汤送下，或丸如绿豆大，淡姜汤送下五六十丸。此等老痰，大约饮酒人多有之，酒气上蒸，肺与胃脘皆受火邪，故结而成痰。此方天冬、黄芩泻肺火，海石、芒硝咸以软坚，栝蒌润肺消痰，香附、连翘开郁降火，青黛去郁火，故不用辛燥等药。

《医林》辰砂化痰丸治风化痰，安神定志，止嗽除坚。

辰砂（另研）明矾（另研，各五钱）南星（制，一两）半夏曲（三两）

上为细末，姜汁糊丸，绿豆大，朱砂为衣。每服三十丸，食后姜汤下。

《三因》控涎丹凡人忽患胸背手足腰胯疼痛，牵引钓动，时时走易不定，不可忍者，或手足冷痹，气脉不通，是皆痰涎在心膈上下，故为此证。

真白芥子紫大戟（去皮）甘遂（面裹煨，各等分）

上为末，糊丸，桐子大。临卧淡姜汤或温水下五、七丸至十丸。痰甚者，量加之。

《医林》乌巴丸治胸膈久为顽痰所害，面色青白浮肿，不思饮食，遍身疼痛，夜间气壅不得睡，往来寒热，手足冷痛，不得转侧，屡用痰药坠之不下，取之不出，此是顽痰坚滞，宜此药利下之则愈，未利再服。

乌梅肉（二两）巴霜（五粒，去油）

上用水二碗，砂锅内将乌梅肉煮烂，候水稍干，入巴豆，将竹片搅如稠糊，取出捣为丸，桐子大。每服七丸、九丸、十丸、十一丸、或十五丸，姜汤下，不拘时。

《御药》吐痰方治胸中有痰瘀癖者。

用白矾一两，水二升，煮一升，入蜜一合，更煮少时。温服。须臾即吐，如未吐，再饮热水一盏，吐痰为效。

人参利膈丸方在和阵。

治痰逆嗝噎圣药。

《和剂》青木香丸治胸膈噎塞，气滞不行，肠中水声，呕哕痰逆，不思饮食，宽中和膈。

黑丑（炒香，取头末，十二两）破故（炒）荜茇（各四两）木香（二两）槟榔（用酸粟米饭裹，湿纸包，火煨令纸焦，去饭，四两）

上为末，滴水为丸，绿豆大。每服三、四十丸，茶汤、热水任下。

消痞核桃莪术（酒洗）当归（酒洗）白芥子急性子（各四两，俱捣碎）皮硝海粉（各八两）大核桃（百枚）

上先以群药入砂锅内，宽水煮一二沸，后入大核桃重五钱者百枚，同煮一日夜，以重一两为度，取起晾干。先用好膏药一个，掺阿魏一钱，麝香半分，量痞大小贴住，以热手磨擦。每空心服前桃一个，三日后二个，以至三个。服完后，须四物汤之类，数帖即愈。

熨痞方一层用麝香二、三分掺肉上。二层阿魏二钱。三层芒硝二两铺盖于上。

上先用荞麦面和成条，量痞大小围住，铺药于内，以青布盖之，随烧热砖四、五块，轮流布上熨之，觉腹中气行宽快，即是痞消之兆。以手烘热摩之亦妙。内须服调养气血之药。

开结导饮丸方在和阵。

治饮食不消，心下痞闷，腿脚肿痛。

《局方》犀角丸除三焦热邪，及痰涎壅滞，肠胃燥涩，大小便难。

黄连（去须）犀角（镑，各十两）人参（二十两）大黄（八十两）黑丑（炒捣，取头末，六十两）

上为细末，炼蜜丸，梧子大。每服十五丸至二十丸，临卧汤下，更量虚实加减。

《河间》犀角丸治癫痫发作有时，扬手掷足，口吐痰涎，不省人事，暗倒屈伸。

犀角末（半两）赤石脂（三两）朴硝（二两）白僵蚕薄荷（各一两）

上为末，面糊丸，梧子大。每服二、三十丸，温水下，日三服，不拘时。如觉痰多，即减其数。忌油腻炙爆。

麻仁丸治大便秘结，胃实能食，小便热赤者。

芝麻（四两，研取汁）杏仁（四两，去皮尖，研如泥）大黄（五两）山栀（十两）

上为末，炼蜜入麻汁和丸，桐子大。每服五十丸，食前白汤下。

《局方》脾约丸此即仲景麻人丸。仲景曰：趺阳脉浮而涩，浮则胃气强，浮涩则小便数，浮涩相搏，大便则难，其脾为约，麻人丸主之。亦名润肠丸。治脏腑不和，津液偏渗于膀胱，以致小便利，大便秘结者。

大黄（蒸）杏仁（去皮尖，炒）浓朴麻仁（各四两）枳实（二两）

炼蜜丸，桐子大。每服二十丸，白滚汤下，日三服，渐加，以和为度。

《局方》七宣丸治风气结聚，宿食不消，心腹胀满，胸膈痞塞，风毒肿气连及头面，大便秘涩，小便时数，脾胃气壅，不能饮食。东垣云：治在脉则涩，在时则秋。

柴胡枳实诃子肉木香（各五两）炙甘草（四两）桃仁（炒，去皮尖，六两）大黄（蒸，十五两）

上为末，炼蜜丸，桐子大。每服二十丸，食远米饮下，渐加至、四五十丸，以利为度。

觉病退，止服。

《局方》七圣丸治风气壅盛，痰热结搏，心烦面赤，咽干口燥，肩背拘急，胸膈胀满，腹胁痞闷，腰膝沉重，大便闭结，小便赤涩。东垣曰：治在脉则弦，在时则春。

木香槟榔川芎肉桂羌活（各五钱）郁李仁（炮去皮）大黄（半生半熟，各一两）

上为末，炼蜜丸，小豆大。每服十五丸至二十丸，食后临卧白汤下。

《三因》红丸子消食疟。

胡椒（一两）阿魏一钱，醋化）青皮（炒，三两）莪术三棱（醋煮一伏时，各二两）

上为末，另用陈仓米末同阿魏醋煮糊丸，桐子大，炒土朱为衣。每服七十丸，姜汤下。

追虫丸取一切虫积。

黑丑（头末）槟榔（各八钱）雷丸（醋炙）南木香（各二钱）

上为末，用茵陈二两，大皂角、苦楝皮各一两，煎浓汁丸，绿豆大。壮大人每服四钱，小人弱人或一钱五分，量人虚实，于五更时用砂糖水吞下，待追去恶毒虫积二、三次，方以粥补之。

《医林》化虫散雷丸（二粒）槟榔（二枚）鹤虱（一钱）使君子（七枚）轻粉（少许）

上为末，分二服。候晚刻以精猪肉一两切成片，用皂角浆泡一宿，至五更慢火炙熟，乃以香油拭肉上，候温，取前药一服擦肉上，略烘过食之。至巳时虫下了，乃进饮食。

万应丸下诸虫。

槟榔（五两）大黄（半斤）黑丑（头末，四两）皂角（不蛀者，十条）苦楝根皮（一升）

上先将苦楝皮、皂角二味，用水二大碗熬成膏子，搜和前三味为丸，桐子大，以沉香、雷丸、木香各一两为衣，先用沉香衣、后用雷丸、木香衣。每服三钱，四更时用砂糖水送下。

妙应丸一名剪红丸。杀诸虫。

大黄牵牛（头末）槟榔（各三两）雷丸锡灰（各五钱）大戟（三钱）鹤虱使君子（煨）

茴香贯众（各二钱半）轻粉（少许）苦楝根（一两）

上为细末，用皂角煎膏丸服。每服五、六十丸，随弱强加减，五更初茶清下。如未通，再吃温茶助之。下虫积尽了，白粥补之。

《运气》五瘟丹治瘟疫火证。

黄芩黄柏黄连山栀香附紫苏甘草梢大黄上以前七味生为末，用大黄三倍煎浓汤，去滓和药，丸如鸡子大，朱砂、雄黄为衣，贴以金箔。每用一丸，取泉水七碗浸化，可服七人。前药甲己年以甘草梢为君，乙庚年黄芩为君，丙辛年黄柏为君，丁壬年山栀为君，戊癸年黄连为君。为君者，多一倍也。余四味同香附、紫苏为臣者，减半也。

大青丸治时行瘟病发热，上膈结热。

薄荷栀子黄芩黄连甘草（各三钱）连翘（六钱）大黄玄明粉（各八钱）

上为细末，以青蒿自然汁为丸，绿豆大，雄黄为衣。每服五、六十丸，白滚汤下。若治杂病发热者，以朱砂或青黛为衣。

朱砂丸治卒时中恶垂死。

朱砂（研）附子（炮去皮脐）雄黄（明者，各一两）麝香（一分，另研）巴豆（二十粒，去油）

上研匀，炼蜜和捣为丸，麻子大。每服三丸，不拘时粥饮下。如不利，更加三丸至七丸，以利为度。

李氏八毒赤丸治一切邪崇鬼疰，服之即愈。

雄黄朱砂矾石附子（炮）藜芦牡丹皮巴豆（各一两）蜈蚣（一条）

上为末，炼蜜丸，如小豆大。每服五、七丸，凉水送下，无时。《卫生宝鉴》云：副使许可道宿驿中，夜梦一妇人于胁下打一拳，遂痛不止，而往来寒热，不能食，乃鬼击也。《名医录》云李子豫八毒赤丸，名为杀鬼杖子。遂与药三粒，卧时服，明旦下清水二斗而愈。

又陈庆玉子，因昼卧水仙庙，梦得一饼食之而心腹痞满，病及一年，诸治不效。余诊之，问其始末，因思此疾既非外感，又非内伤，惟八毒赤丸颇为相当。遂与五七丸，下清黄涎斗余，渐得气调，后以别药理之，数月而愈。

（仲景）瓜蒂散治伤寒头不痛，寸脉微浮，胸中痞硬，气上冲咽喉不息者，此为胸有寒也，当吐之。

瓜蒂（熬黄）赤小豆（等分）

上二味，各别捣筛为散，然后合之。取一钱匕，以香豉一合，用热汤七合煮作稀糜，去滓取汁和散，温顿服之。不吐者，少少再加，得快吐乃止。诸亡血虚家不可与瓜蒂散。

（子和）独圣散吐积蓄痰涎。

甜瓜蒂（不拘多少，微炒）

为细末。每服二钱，齑汁调服。膝痛加全蝎，头痛加郁金服，吐之。

茶调散吐除痰积。

瓜蒂（二钱）好茶（一钱）

上为末。每服二钱，齑汁调服。

（陈氏）独圣散方在外科。

治疮疡气血凝滞。

《良方》独圣散方在妇人。

治妊娠伤触动胎，腹痛下血。

（钱氏）独圣散方在痘疹。

治痘疮倒靥陷伏。

木通散凡男子妇人胁肋苦痛。

木通（去节）青皮萝卜子（炒）茴香川楝子（取肉，用巴豆半两同炒黄，去巴豆，各一两）滑石（另研）莪术木香（各半两）

上为细末。每服三钱，不拘时，用葱白汤调服，甚者不过三服。

《金匮》大黄附子汤治寒气内积，胁下偏痛。

大黄（三两）附子（三枚，炮）细辛（二两）

上三味，用水五升，煮取二升，分温三服。若强人煮取二升半，分温三服。服后如人行四、五里，更进一服。

《金匮》外台走马汤治中恶心痛，腹胀，大便不通。

巴豆（二枚，去皮心，熬）杏仁（二枚）

上二味，以绵缠令碎，热汤二合捻取白汁，饮之当下。通治飞尸鬼击病。老小量用。
