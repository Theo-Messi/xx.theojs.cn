# 景岳全书（卷五十二）

图集·古方八阵

古方总目

（以下总列共一十三卷）

附古方条序

愚按：古方之散列于诸家者，既多且杂，或互见于各门，或彼此之重复，欲通其用，涉猎固难，欲尽收之，徒资莠乱，今余采其要者，类为八阵，曰补、和、攻、散、寒、热、固、因；八阵之外，复列有妇人、小儿、痘疹、外科之四方。且于诸方之中，仍以类聚，庶乎奇正罗列，缓急并陈，或舍短可以就长，或因此可以校彼，慧眼所及，朗如日星，引而伸之，触类而长之，因古人之绳墨，得资我之变通，医中之能事，斯亦先几一着也，凡我同志，其加省焉。

一曰补阵存亡之几，几在根本，元气既亏，不补将何以复，故方有补阵。

二曰和阵病有在虚实气血之间，补之不可，攻之又不可者，欲得其平，须从缓治，故方有和阵。

三曰攻阵邪固疾深，势如强寇，速宜伐之，不可缓也，故方有攻阵。

四曰散阵邪在肌表，当逐于外，拒之不早，病必日深，故方有散阵。

五曰寒阵阳亢伤阴，阴竭则死，或去其火，或壮其水，故方有寒阵。

六曰热阵阴极亡阳，阳尽则毙，或祛其寒，或助其火，故方有热阵。

七曰固阵元气既伤，虚而且滑，漏泄日甚，不尽不已，故方有固阵。

八曰因阵病有相同，治有相类，因证用方，亦有不必移易者，故方有因阵。

附列四方古方于八阵之外，其有未尽者，如妇人有经脉胎产之异，小儿有养育惊疳之异，痘疹有出没变化之异，外科有经脏表里之异，随几应变，治有不同，故并列方目于下。
