# 汤头歌诀 - 卷七 -表里之剂

八首、附方五

1.大柴胡汤

大柴胡汤用大黄　　枳实芩夏白芍将

煎加姜枣表兼里　　妙法内攻并外攘

柴胡芒硝义亦尔　　仍有桂枝大黄汤

2.防风通圣散

防风通圣大黄硝　　荆芥麻黄栀芍翘

甘桔芎归膏滑石　　薄荷芩术力偏饶

表里交攻阳热盛　　外科疡毒总能消

3.五积散

五积散治五般积　　麻黄苍芷归芍芎

枳桔桂姜甘茯朴　　陈皮半夏加姜葱

除桂枳陈余略炒　　熟料尤增温散功

温中解表祛寒湿　　散痞调经用各充

4.三黄石膏汤

三黄石膏芩柏连　　栀子麻黄豆豉全

姜枣细茶煎热服　　表里三焦热盛宣

5.葛根黄芩黄连汤

葛根黄芩黄连汤　　甘草四般治二阳

解表清里兼和胃　　喘汗自利保平康

6.参苏饮

参苏饮内用陈皮　　枳壳前胡半夏宜

干葛木香甘桔茯　　内伤外感此方推

参前若去芎柴入　　饮号芎苏治不差

香苏饮仅陈皮草　　感伤内外亦堪施

7.茵陈丸

茵陈丸用大黄硝　　鳖甲常山巴豆邀

杏仁栀豉蜜丸服　　汗吐下兼三法超

时气毒疠及疟痢　　一丸两服量病调

8.大羌活汤

大羌活汤即九味　　已独知连白术暨

散热培阴表里和　　伤寒两感差堪慰

[表里之剂] 大柴胡汤

（仲景）用大黄，枳实苓夏白芍将。煎加姜枣表兼里，妙法内攻并外攘。（柴胡八两，大表证未除，里证又急者。柴胡解表，大黄、枳实攻里，黄芩清热，芍药敛阴、半夏和胃止呕，姜、枣调和营卫。按 ∶ 本方、次方治少阳阳明，后方治太阴阳明，为不同。）柴胡（加）芒硝义亦尔，（小柴胡汤加芒硝六两，仲景。）仍有桂枝（加）大黄汤。（仲景桂枝汤内加大黄一两，芍药三两，治太阳误下，转属太阴，大实痛者。）

[表里之剂] 防风通圣

（散，河间）大黄硝，荆芥麻黄栀芍翘。甘桔芎归膏滑石，薄荷芩术力偏饶。表里交攻阳热盛，外科疡毒总能消。〔大黄（酒蒸）、芒硝、防风、荆芥、麻黄、黑栀、白芍（炒）、连翘、川芎、当归、薄荷、白术各五钱，桔梗、黄芩、石膏各一两，甘草二两，滑石三两，加姜、葱煎。荆、防、麻黄、薄荷发汗而散热搜风，栀子、滑石、硝、黄利便而降火行水，芩、桔、石膏清肺泻胃，川芎、归、芍养血补肝，连翘散气聚血凝，甘、术能补中燥湿，故能汗不伤表，下不伤里也。〕

[表里之剂] 五积散

（《局方》）治五般积，（寒积、食积、气积、血积、痰积。）麻黄苍芷芍归芎。枳桔桂姜甘茯朴，陈皮半夏加姜葱。（当归、川芎、白芍、茯苓、桔梗各八分，苍术、白芷、浓朴、陈皮各六分，枳壳七分，麻黄、半夏各四分，肉桂、干姜、甘草各三分，重表者用桂枝。桂、麻解表散寒，甘、芍和里止痛，苍、朴平胃，陈、夏行痰，芎、归养血，茯苓利水，姜、芷祛寒湿，枳、桔利膈肠。一方统治多病，唯善用者，变而通之。）除桂枳陈余略炒，（三味生用，余药微炒，名熟料五积散。）熟料尤增温散功。温中解表祛寒湿，散痞调经用各充。（陶节庵曰 ∶ 凡阴证伤寒，脉浮沉无力，均当服之，亦可加附子。）

[表里之剂] 三黄石膏

（汤）芩柏连，栀子麻黄豆豉全。姜枣细茶兼热服，（寒因热用。）表里三焦热盛宣。（石膏两半，黄芩、黄连、黄柏各七钱，栀子三十个，麻黄、淡豉各二合，每服一两，姜三片、枣二枚、茶一撮煎，热服。治表里三焦大热，谵狂斑衄，身目俱黄。黄芩泻上焦，黄连泻中焦，黄柏泻下焦，栀子通泻三焦之火以清里，麻黄、淡豉散寒发汗而解表，石膏体重能泻肺胃之火，气轻亦能解肌也。）

[表里之剂] 葛根黄芩黄连汤

（仲景），甘草四般治二阳。（治太阳桂枝证，医误下之，邪入阳明，协热下利，脉促喘而汗出者，葛根八两，炙草、黄芩各二两，黄连三两。）解表清里兼和胃，喘汗自利保平康。

（成无己曰 ∶ 邪在里，宜见阴脉，促为阳盛，知表未解也。病有汗出而喘者，为邪气外甚，今喘而汗出，为里热气逆，与此方散表邪、清里热。脉数而止曰促，用葛根者，专主阳明之表。）

[表里之剂] 参苏饮

（元戎）内用陈皮，枳壳前胡半夏宜。干葛木香甘桔茯，内伤外感此方推。〔人参、紫苏、前胡、半夏（姜制）、干葛、茯苓各七钱半，陈皮、枳壳（麸炒）、桔梗、木香、甘草各二钱，每服二钱，加姜、枣煎。治外感内伤，发热头痛，呕逆咳嗽，痰眩风泻。外感重者，去枣加葱白。苏、葛、前胡解表，参、芩、甘草补中，陈皮、木香行气破滞，半夏、枳、桔利膈祛痰。〕参前若去芎柴入，饮号芎苏治不瘥。（去人参、前胡，加川芎、柴胡，名芎苏饮，不服参者宜之。）香苏饮（《局方》）仅陈皮草，感伤内外亦堪施。〔香附（炒）、紫苏各二钱，陈皮（

[表里之剂] 茵陈丸

（《外台》）用大黄硝，鳖甲常山巴豆邀。杏仁栀豉蜜丸服，汗吐下兼三法超。时气毒疠及疟痢，一丸两服量病调。〔茵陈、芒硝、鳖甲（炙）、栀子各二两，大黄五两，常山、杏仁（炒）各三两，巴豆一两（去心皮炒），豉五合，蜜丸梧子大。每服一丸，或吐或利，不应再服。一丸不应，以热汤投之。栀子、淡豉，栀豉汤也，合常山可以涌吐，合杏仁可以解肌。

大黄、芒硝，承气汤也，可以荡热去实，合茵陈可以利湿退黄，加巴豆大热以祛脏腑积寒，加鳖甲滋阴以退血分寒热。此方备汗、吐、下三法，虽云劫剂，实是佳方。〕

[表里之剂] 大羌活汤

即九味，己独知连白术暨。（即九味羌活汤加防己、知母、独活、黄连、生地、川芎、知母各一两，余药各三钱，每服五钱。）散热培阴表里和，伤寒两感瘥堪慰。（两感伤寒，一曰太阳与少阴俱病，二曰阳明与太阴俱病，三曰少阳与厥阴俱病。阴阳表里，同时俱病，欲汗则有里证，欲下则有表证。经曰 ∶ 其两感于寒者，必死。仲景无治法，洁古为制此方，间有生者。羌、独、苍、防、细辛，以散寒发表；芩、连、防己、知母、芎、地，以清里培阴；白术、甘草，以固中和表里。）
