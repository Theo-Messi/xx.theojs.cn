# 汤头歌诀 - 卷一 -凡例

一、本集诸歌，悉按沈约诗韵。其中平仄不能尽页者，以限于汤名、药名，不可改易也。

二、古歌四句，仅载一方，尚欠详顺。本集歌不限方，方不限句；药味药引，俱令周明；病证治法，略为兼括。或一方而连汇多方，方多而歌省，并示古人用药触类旁通之妙，间及加减之法，便人取裁。

三、《医学入门》载歌三百首，东垣歌二百六十八首，皆不分门类。每用一方，搜索殆遍。本集歌止二百首，而方三百有奇，分为二十门。某病某汤，举目易了。方后稍为训释，推明古人制方本义，使用药者有所根据，服药者得以参稽，庶觉省便。

四、歌后注释，所以畅歌词之未备，颇经锤炼。读者倘不鄙夷，亦可诵习也。

五、拙着《医方集解》，网罗前贤方论，卷帙稍繁，不便携带。故特束为歌诀，附于本草之末，使行旅可以轻，缓急得以应用也。

六、是书篇章虽约，苟熟读之，可应无穷之变，远胜前人盈尺之书数部。有识之士，当不以愚言为狂僭也。

庵汪昂漫识
