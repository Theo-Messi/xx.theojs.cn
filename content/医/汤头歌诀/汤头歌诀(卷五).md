# 汤头歌诀 - 卷五 -涌吐之剂

二首、附方六

1.瓜蒂散

瓜蒂散中赤小豆　　或入藜芦郁金凑

此吐实热与风痰　　虚者参芦一味勾

若吐虚烦栀豉汤　　剧痰乌附尖方透

古人尚有烧盐方　　一切积滞功能奏

2.稀涎散

稀涎皂角白矾班　　或益藜芦微吐间

风中痰升人眩仆　　当先服此通其关

通关散用细辛皂　　吹鼻得嚏保生还

汗、吐、下、和，乃治疗之四法。经曰 ∶ 在上者涌之，其高者因而越之，故古人治病，用吐法者最多。朱丹溪曰 ∶ 吐中就有发散之义。张子和曰 ∶ 诸汗法古方多有之，惟以吐发汗者，世罕知之。今人医疗，惟用汗、下、和，而吐法绝置不用，可见时师之缺略。特补涌吐一门，方药虽简，而法不可废也。若丹溪用四物、四君引吐，又治小便不通，亦用吐法，是又在用者之圆神矣。

[涌吐之剂] 瓜蒂散

（仲景）中赤小豆，（甜瓜蒂炒黄与赤小豆为末，热水或水调，量虚实服之。）或入藜芦郁金凑。（张子和去赤豆加藜芦、防风，一方去赤豆加郁金、韭汁，俱名三圣散。鹅翎探吐，并治风痰。）此吐实热与风痰，（瓜蒂吐实热，藜芦吐风痰。）虚者参芦（散）一味勾。（虚人痰壅不得服瓜蒂者，以参芦代之，或加竹沥。）若吐虚烦栀豉汤，（仲景，栀子十四枚，豉四合，治伤寒后虚烦。）剧痰乌附尖方透。（丹溪治许白云，用瓜蒂、栀子、苦参、藜芦，屡吐不透，后以浆水和乌附尖服，始得大吐。）古人尚有烧盐方，一切积滞功能奏。（烧盐热汤调服，以指探吐，治霍乱、宿食、冷痛等症。《千金》曰 ∶ 凡病宜吐，大胜用药。）

[涌吐之剂] 稀涎

（散，严用和）皂角白矾斑，〔皂角四挺（去皮弦炙），白矾一两，为末，每服五分。

白矾酸苦涌泄，能软顽痰；皂角辛咸通窍，专制风木。此专门之兵也，国中风时宜用之。〕或益藜芦微吐间。风中痰升人眩仆，当先服此通其关。（令微吐稀涎，续进他药。）通关散用细辛皂（角，为末，）吹鼻得嚏保生还。（卒中者用此吹鼻，有嚏者可治，无嚏者为肺气已绝。）
