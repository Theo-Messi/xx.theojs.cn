# 医方集解 卷八

## 除痰之剂

窍之源不一，有因热而生痰者，有因痰而生热者，有因气而生者，有因风而生者，有因寒而生者，有因湿而生者，有因暑而生者，有因惊而生者，有多食而成者，有伤冷物而成者，有嗜酒而成者，有脾虚而成者，俗云百病皆由痰起，然内经有饮字而无痰字，至仲景始立五饮之名，而痰饮居其一。

庞安常曰，善治痰者，不治痰而治气，气顺则一身津液，亦随气而顺矣，准绳云，痰之生由於脾气不足，不能致精于肺，而淤以成者也，治痰宜先补脾，脾复健运之常，而痰自化矣，肾虚不能制水，水泛为痰是无火之痰，痰清而稀，阴虚火动，火结为痰，是有火之痰，痰稠而浊，痰证初起，发热头痛，类外感表证，久则朝欬夜重，又类阴火内伤，走注肢节疼痛，又类风证，但肌色如故，脉滑不匀为异。

二陈汤〔湿痰，局方〕治一切痰饮为病，欬嗽胀满，呕吐恶心，头眩心悸。脾虚不能健运，则生痰饮，稠者为痰，稀者为饮，水湿其本也，得火则结为痰，随气升降，在肺则欬，在胃则呕，在头则眩，在心则悸，在背则冷，在箫则胀，其变不可胜穷也。半夏〔薑制二钱〕、陈皮〔去白〕、茯苓〔一钱〕、甘草〔五分〕、加薑煎。

薑能制半夏之毒，陈皮半夏贵其陈久，则无燥散之患，故名二陈。治痰通用二陈，风痰加南星白附皁角竹沥，寒痰加半夏薑汁，火痰加石膏青黛，湿痰加苍朮白朮，燥痰加栝蒌杏仁，食痰加山查麦芽神麴，老痰加枳实海石芒硝，气痰加香附枳壳，箫痰在皮里膜外，加白芥子，四肢痰加竹沥。此足太阴阳明药也，半夏辛温体滑，性燥，行水利痰为君，痰因气滞，气顺则痰降，故以橘红利气，痰由湿生，湿去则痰消，故以茯苓渗湿为臣，中不和则痰涎聚，又以甘草和中补土为佐也。

经曰，有痰而渴，宜去半夏，代以贝母栝楼，吴鹤皋曰，渴而喜饮水者易之，渴而不能饮水者，虽渴犹宜半夏也，此湿为本，热为标，湿极而兼胜已之化，非真象也，按贝母寒润主肺家燥痰，半夏温燥主脾家湿痰，虽俱化痰，而寒温燥润各异，脱或误施，贻害匪浅，用者宜审之，有血不足，阴火上逆，肺家受伤，肃清之令不得下行，由是津液浑浊，生痰不生血者，名燥痰，当用润剂。

如地黄门冬枸杞之类，滋阴降火，而痰自清，若投二陈，立见危殆，有痰饮流入四肢，肩背痠痛，手足罢软，误以为风，则非其治，宜导痰汤，加木香薑黄，大凡痰饮变生诸证，当以治饮为先，饮消则诸证自愈，如头风眉稜骨痛，投以风药不效，投以痰药见功，又如眼赤羞明，与之凉药不癒，投以痰剂获愈，凡此之类，不一而足，有人坐处吐痰满地，不甚稠粘，只是沫多，此气虚不能摄涎，不可用利药，宜六君子加益智仁一钱以摄之。

本方加人参白朮，名六君子汤，治气虚有痰，本方去茯苓甘草，名陈皮半夏汤，再加桔梗，名桔梗半夏汤，本方去陈皮甘草，名半夏茯苓汤，再加生薑，名小半夏加茯苓汤，〔金匮〕并治水气呕恶，本方加黄芩，名茯苓半夏汤，〔宣明〕治热痰，本方加黄连栀子生薑，名二陈加栀连生薑汤，治膈上热痰，令人呕吐，去生薑，治嘈杂，本方加砂仁枳壳，名砂枳二陈汤，行痰利气，本方加胆星枳实，名导痰汤，治顽痰胶固，非二陈所能除者，加胆星以助半夏，加枳实以成冲墙倒壁之功。

再加菖蒲治惊悸健忘，怔忡不寐，导痰汤加木香香附，名顺气导痰汤，治痰结胸满，喘欬上气，本方加枳实、栝蒌、菔子、山查、神麴、治食积痰嗽发热，本方加苍朮、枳壳、片子薑黄、名加味二陈汤，〔仁斋〕治痰攻眼肿，并酒家手臂重痛麻木，本方除甘草，加乾薑薑汁糊丸，名温中化痰丸，〔宝鑑〕治胸膈寒痰不快，本方除茯苓甘草，加黄连、麴糊丸、薑汤下、名三圣丸，治痰火嘈杂，心悬如飢，单用陈皮生薑，名橘皮汤。

〔金匮〕治乾呕哕，及手足厥者，单用半夏薑汁，名生薑半夏汤，〔金匮〕治似喘不喘，似呕不呕，似哕不哕，心中愦愦然无奈者，本方半夏醋煮，除陈皮薑汁丸，名消暑丸。见暑门

润下丸〔膈痰，即二贤散〕治膈中痰饮。广陈皮〔去白八两盐水浸洗〕、甘草〔二两蜜炙〕、蒸饼糊丸，或将陈皮盐水煮烂，晒乾，同甘草为末，名二贤散，薑汤下，湿胜加星夏，火盛加芩连。此足太阴阳明药也，陈皮燥湿而利气，湿去则痰涸，气顺则痰行，食盐润下而软坚，润下则痰降，软坚则痰消，痰在膈中，故用甘草引之入胃，甘草经蜜炙能健脾调胃，脾胃健则痰自行矣，虚弱人慎用。朱丹溪曰，胃气亦赖痰以养，攻尽则虚而愈弱。

桂苓甘朮汤〔痰饮金匮〕

治心下有痰饮，胸箫支满，目眩。稀者为饮，稠者为痰，痰饮积于厥阴心包，则胸箫支满，痰饮阻其胞中之阳，水精不能上布，故目眩。茯苓〔四两〕、桂枝、白朮〔三两〕、甘草〔二两〕此足太阴药也，喻嘉言曰，茯苓治痰饮，伐肾邪，渗水道，桂枝通阳气，开经络，和营卫，白朮燥痰水，除胀满治风眩，甘草得茯苓，则不资满而反泄满，故本草曰，甘草能下气除烦满，此证为痰饮阻抑其阳，故用阳药以升阳而化气也。金匮曰，短气有微饮者，当从小便去之，桂苓甘朮汤主之，肾气丸亦主之，按肾气丸亦通阳行水之药也。

清气化痰汤〔热痰〕

治热痰。热痰者，痰因火盛也，痰即有形之火，火即无形之痰，痰随火而升降，火引痰而横行，变生诸证，不可纪极，火借气于五脏，痰借液于五脏，气有余则为火，液有余则为痰，故治痰者必降其火，治火者必顺其气也。半夏〔薑制〕、胆星〔两半〕、橘红、枳实〔麸炒〕、杏仁〔去皮尖〕、栝蒌仁〔去油〕、黄芩〔酒炒〕、茯苓〔一两〕、薑汁糊丸，淡薑汤下。

此手足太阴之药，治痰火之通剂也，气能发火，火能役痰，半夏南星以燥湿气，黄芩栝蒌以平热气，陈皮以顺里气，杏仁以降逆气，枳实以破积气，茯苓以行水气，水湿火热，皆生痰之本也，盖气之亢而为火，犹民之反而为贼，贼平则还为良民，而复其业矣，火退则还为正气，而安其位矣，故化痰必以清气为先也。

顺气消食化痰丸〔食痰，瑞竹堂〕

治酒食生痰，胸膈膨闷，五更欬嗽。过饮则脾湿，多食辛热油腻之物，皆能生痰，壅於胸膈，故满闷，五更欬嗽，由胃有食积，至此时火气流入肺中，故嗽。半夏〔薑制〕、胆星〔一斤〕、青皮、陈皮〔去白〕、莱菔子〔生用〕、　　苏子〔沉水者炒〕、山查〔炒〕、麦芽〔炒〕、神麴〔炒〕、葛根、杏仁〔去皮尖炒〕、香附〔制各一两〕、薑汁和蒸饼糊丸。

一方半夏南星各一斤，白矾皂角生薑各一斤，同煮，至南星无白点为度，去皂角薑切，同晒乾用。此手足太阴药也，痰由湿生，半夏、南星、所以燥湿，痰由气升，苏子、菔子、杏仁、所以降气，痰由气滞，青皮、陈皮、香附、所以导滞，痰因於酒食，葛根、神麴、所以解酒，山查、麦芽、所以化食，湿去食消，则痰不生，气顺则欬嗽止，痰滞既去，满闷自除也。

久嗽有痰者，燥脾化痰，无痰者，清金降火，盖外感久则郁热，内伤久则火炎，俱要开郁润燥，其七情气逆者，顺气为先，停水宿食者，分导为要，气血虚者，补之敛之，不宜妄用濇剂。

清肺饮〔痰嗽〕

治痰湿气逆而欬嗽。肺受火伤，则气逆而为欬，脾有停湿，则生痰而作嗽，病有五脏六腑之殊，而其要皆归於肺，以肺为五脏华盖，下通膀胱，外达皮毛，为气之主而出声也，大法新嗽脉浮为表邪，宜发散，脉实为内热，宜清利，脉濡散为肺虚，宜温补，久嗽曾经解利，以致肺胃俱虚，饮食不进，宜温中助胃，兼治嗽药，素问曰，肺之能令人欬何也。

曰五脏六腑皆令人欬，非独肺也，皮毛者，肺之合也，皮毛先受邪气，邪气以从其合也，五脏各以其时受病，非其时各传以与之，有自外得者，肺主皮毛，风寒暑湿之邪，自皮毛入，内传脏腑而为咳也，有自内发者，七情饥饱，内有所伤，则邪气上逆，肺为气出入之道，故五脏之邪，上蒸於肺而为嗽也，然风寒暑湿，有不为嗽者，盖所感者重，不留於皮毛，径伤脏腑，而成伤寒湿热诸证，七情亦有不为嗽者，盖病尚浅，只在本脏，未传入肺，所以伤寒以有嗽为轻。

而七情饥饱之嗽必久而后发也。杏仁〔去皮尖〕、贝母、茯苓〔一钱〕、桔梗、甘草、五味子、橘红〔五分〕，加薑煎，食远服，若春时伤风欬嗽，鼻流清涕，宜清解，加薄荷、防风、紫苏、炒芩，夏多火热宜清降，加桑皮、麦冬、黄芩、知母、石膏，秋多湿热，宜清热利湿，加苍朮、桑皮、防风、栀、芩，冬多风寒，宜解表行痰。

加麻黄、桂枝、乾薑、生薑、半夏、防风，火嗽加青黛、栝蒌、海石，食积痰加香附、山查、枳实，湿痰除贝母，加半夏、南星，燥痰加栝蒌、知母、天冬，午前嗽属胃火，宜清胃，加石膏、黄连，午后嗽属阴虚，宜滋阴降火，加芎、归、芍、地、知、蘗、二冬、竹沥、薑汁、传送，黄昏嗽为火浮于肺，不可用凉药，宜五倍、五味、诃子、歛而降之，劳嗽见血，多是肺受热邪。

宜加归、芍、阿胶、天冬、知母、款冬、紫苑之类，久嗽肺虚，加参耆，如肺热，去人参，用沙参可也。此手太阴之药，治肺之通剂也，杏仁解肌散寒，降气润燥，贝母清火散结，润肺化痰，五味歛肺而宁嗽，茯苓除湿而理脾，橘红行气，甘草和中，桔梗清肺利膈，载药上浮，而又能开壅发表也。

金沸草散〔伤风欬嗽，活人〕

治肺经伤风，头目昏痛，欬嗽多痰。风盛则气壅，气壅则痰生，故头目昏痛而欬嗽，直指方云，欬嗽感风者，鼻塞声重，伤冷者，悽惨怯寒，挟热为焦烦，受湿为缠滞，瘀血则膈间腥闷，停水则心下怔忡，或实或虚，痰之黄白，唾之稀稠，从可知也。

旋覆花〔即金沸草〕、前胡、细辛〔钱一〕、荆芥〔钱半〕、赤茯苓〔六分〕、半夏〔五分〕、甘草〔炙三分〕、加薑枣煎，局方加麻黄赤芍，无赤茯细辛，玉机微义曰，局方辛平，活人辛温。如满闷，加枳壳、桔梗，有热加柴胡、黄芩，头痛加川芎，此手太阴药也，风热上壅，荆芥辛轻发汗而散风，痰涎内结，前胡旋覆消痰而降气，半夏燥痰而散逆，甘草发散而和中，茯苓行水，细辛温经，盖痰必挟火而兼湿，故下气利湿而证自平，茯苓用赤者，入血分而泻丙丁也。

小肠为丙火，心为丁火，三因方云，一妇人牙痛，治疗不效，口颊皆肿，以金沸草散大剂煎汤薰漱而愈。

百花膏〔痰嗽，济生〕

治喘嗽不已，或痰中有血，虚人尤宜。百合、款冬花、等分，蜜丸，龙眼大，食后临卧薑汤下，或噙化，加紫菀百部乌梅、名加味百花膏，治同，煎服亦可。此手太阴药也，款冬泻热下气，清血除痰，百花润肺宁心，补中益气，并为理嗽要药。

三仙丹〔气痰，百一方〕

治中脘气滞，痰涎不利。按气滞不通为气痰，走注攻刺亦曰气痰。南星麴、半夏麴〔四两〕、香附〔二两〕、糊丸，薑汤下。此足阳明手足太阴药也，星夏以燥肺胃之痰，香附以快三焦之气，使气行则痰行也。

玉机微义曰，此方与局方四七汤，指迷茯苓丸，皆行痰而兼用气药，即严氏气顺则痰自下之意，然紫苏枳壳肺气药也，厚朴脾胃气药也，香附肝气药也，随脏气而用，不可不分，又云，严氏以人之七情郁结，气滞生痰，气道通利，痰自降下，又有原有积痰，其气因痰而结滞者，必先逐去痰结，则气自行，岂可专主一说，有一欬痰即出者，脾湿胜而痰滑也，宜半夏南星皂角之属燥其脾，若利气之剂，所当忌也，有连欬痰不出者，肺燥胜而痰濇也，宜枳壳紫苏杏仁之属利其肺，若燥脾之剂，所当忌也。

半夏天麻白朮汤〔痰厥头痛，东垣〕

治脾胃内伤，眼黑头眩，头痛如裂身重如山，恶心烦闷，四肢厥冷，谓之足太阴痰厥头痛。痰厥者，湿痰厥逆而上也，痰逆则上实，故令头痛，目眩，眼前见黑色也，东垣曰，太阴头痛，必有痰也，少阴头痛，足寒而气逆也，太阴少阴二经，虽不上头，然痰与气逆，壅於膈中，头上气不得畅而为痛也。半夏〔薑制〕、麦芽〔钱半〕、神麴〔炒〕、白朮〔炒一钱〕、苍朮〔泔浸〕、人参、黄耆〔蜜制〕、陈皮、茯苓、泽泻、天麻〔五分〕、乾薑〔三分〕、黄蘗〔二分酒洗〕，每服五钱。

此足太阴药也，痰厥头痛非半夏不能除，半夏燥痰而能和胃。头旋眼黑，虚风内作，非天麻不能定，〔天麻有风不动，名定风草。〕黄耆人参甘温，可以泻火，亦可以补中，二朮甘苦而温，可以除痰亦可以益气，去湿故除痰，健脾故益气。苓泻泻热导水，陈皮调气升阳，神麴消食，荡胃中滞气，麦芽化结，助戊己运行，胃为戊土，脾为己土。乾薑辛热，以涤中寒，黄蘗苦寒，酒洗，以疗少火在泉发躁也。

李东垣曰，夫风从上受之，风寒伤上，邪从外入，令人头痛，身重恶寒，此伤寒头痛也，头痛耳鸣，九窍不利，肠胃之所生，乃气虚头痛也，心烦头痛者，过在手太阳少阴，乃湿热头痛也，如气上不下，头痛巅疾者，下虚上实也，过在足太阳少阴，甚则入肾，寒湿头痛也，如头半边痛者，先取手少阳阳明，次取足少阳阳明，此偏头痛也。

有厥逆头痛者，所犯大寒，内至骨髓，髓者以脑为主，脑逆故令头痛，齿亦痛，有真头痛者，甚则脑尽痛，手足寒至节，死不治，头痛每以风药治之者，高巅之上，唯风可到，味之薄者，阴中之肠，乃自地升天者也，太阳头痛，恶风寒，脉浮紧，川芎羌活独活麻黄之类为主，少阳头痛，脉弦细，往来寒热，柴胡黄芩为主，阳明头痛，自汗，发热恶寒，脉浮缓长实者，升麻葛根白芷石膏为主。

太阴头痛，必有痰体重，或腹痛为痰癖，其脉沉缓苍朮半夏南星为主，少阴头痛，三阴三阳经不流行而足寒气逆，为寒厥其脉沉细，麻黄附子细辛汤主之，厥阴头顶痛，或吐涎沫厥冷，脉浮缓，吴茱萸汤主之，血虚头痛，当归川芎为主，气虚头痛，人参黄耆为主，气血俱虚头痛，补中益气汤，少加川芎蔓荆子细辛，清空膏，风湿头痛药也。

白朮半夏天麻汤，痰厥头痛药也，羌活附子汤，厥逆头痛药也，如湿气在头者，以苦吐之，不可执方而治，昂按以苦吐之，瓜蒂散浓茶之类是也。

茯苓丸〔停痰臂痛，指迷方〕

治痰停中脘，两臂疼痛。饮伏於内，停滞中脘，脾主四肢，脾滞而气不下，故上行攻臂，其脉沉细者是也。半夏麴〔一两〕、茯苓〔一两乳拌〕、枳壳〔五钱麸炒〕、风化硝〔二钱半如一时未易成但以朴硝撒於盘中少时盛水置当风处即乾如芒硝刮取亦可用〕、薑汁糊丸，薑汤下。

此足太阴阳明药也，半夏燥湿，茯苓渗水，枳壳行气，化硝软坚，〔去坚痰〕生薑制半夏之毒而除痰，使痰行气通，臂痛自止矣。喻嘉言曰，痰药虽多，此方甚效，痰饮流入四肢，令人肩背酸痛，两手罢软，误以为风，则非其治，宜导痰汤加木香薑黄各五分，轻者指迷茯苓丸，重者控涎丹，外有血虚不能荣筋而致臂痛，宜蠲痺四物汤，各半贴和服。

控涎丹〔痰涎，一名妙应丸，三因方〕

治人忽患胸背手足腰项筋骨牵引钓痛，走易不定，或手足冷痹，气脉不通，此乃痰涎在胸膈上下，误认瘫痪，非也。

甘遂〔去心〕、大戟〔去皮〕、白芥子等分，为末糊丸，临卧薑汤服五七丸，至十丸，痰猛加丸数，脚气加槟榔、木瓜、松脂卷柏，惊痰加硃砂全蝎，惊气成块加穿山甲、鳖甲、延胡索、蓬朮，热痰加盆硝，寒痰加胡椒、丁香、薑、桂。此手足太阳太阴药也，十枣汤加减行水例药亦厉剂。

李时珍曰，痰涎为物，随气升降，无处不到，入心则迷成癫簋，入肺则塞窍为喘欬背冷，入肝则膈痛乾呕，寒热往来，入经络则麻痹疼痛，入筋骨则牵引钓痛，入皮肉则瘰闹痈肿，陈无择三因方，并以控涎丹主之，殊有奇效，此乃治痰之本，痰之本，水也湿也，得气与火，则结为痰，大戟能泄脏腑水湿，甘遂能行经隧水湿，直达水气所结之处，以攻决为用。白芥子能散皮里膜外痰气，唯善用者能收奇功也。

三子养亲汤〔气痰，韩偪〕

治老人气实痰盛，喘满懒食。痰不自动，因火而动，气有余便是火，气盛上涌故喘，痰火塞胸故懒食。紫苏子〔沉水者〕、白芥子、莱菔子，各微炒研，煎服，或等分，或看病所主为君。此手足太阴药也，白芥子除痰，紫苏子行气，莱菔子消食，然皆行气豁痰之药，气行则火降而痰消矣。吴鹤皋曰，治痰先理气，此治标耳，终不若二陈能健脾去湿，有治本之功也，李士材曰，治病先攻其甚，若气实而喘，则气反为本，痰反为标矣，是在智者神而明之，若气虚者非所宜也。

涤痰汤〔风痰，严氏〕

治中风痰迷心窍，舌强不能言。心在窍为舌，心别脉系舌根，脾脉连舌本，散舌下，肾脉侠舌本，三脉虚则痰涎乘虚闭其脉道，故舌不能转运言语也，若三脉亡血，不能荣养而瘖者，又当加补血药，风痰塞其经络，舌强不能言，其证为重，若壅热上攻，舌肿不能转者，其证为轻。

半夏〔薑制〕、胆星〔二钱五分〕、橘红、枳实、茯苓〔二钱〕、人参、菖蒲〔一钱〕、竹茹〔七分〕、甘草〔五分〕，加薑煎。此手少阴足太阴药也，心脾不足，风邪乘之，而痰与火塞其经络，故舌本强而难语也，人参、茯苓、甘草、补心益脾而泻火，陈皮、南星、半夏、利气燥湿而祛痰，菖蒲开窍通心，枳实破痰利膈，竹茹清燥开郁，使痰消火降，则经通而舌柔矣。

喻嘉言曰，此证最急，此药最缓，有两不相当之势，审其属实，用此汤调下牛黄丸，审其属虚，用此汤调下二丹丸，虚足开痰通窍，附二丹丸，丹参，熟地，天冬，两半，麦冬，茯神，甘草，一两，丹砂，人参，菖蒲，远志，五钱，蜜丸，安神养血，清热息风，服之得睡，有风中心脾者，有痰塞心窍者，有风寒壅滞者，致舌本木强，又有气虚血虚肾虚，及老人暴不能言者，宜十全大补汤，加菖蒲远志。

礞石滚痰丸〔顽病怪病王隐君〕

治实热老痰，怪证百病。风木太过，剋制脾土，气不运化，积滞生痰，壅塞上中二焦，回薄肠胃曲折之处，谓之老痰，变生百病，不可测识，非寻常药饵所能疗也，此丸主之。青礞石〔一两〕、沉香〔五钱〕、大黄〔酒蒸〕、黄芩〔八两〕，右将礞石打碎，用朴硝一两，同入瓦罐，盐泥固济，晒乾，火脁，石色如金为度，研末和诸药水丸，量人虚实服之，薑汤送下，服后仰卧，令药在胸膈之间，除逐上焦痰滞，不宜饮水行动。

昂按凡药必先入胃，然后能分布於某经某络，胃乃人身分金之炉也，安有长在膈中，而可以见功者乎，若曰膈中必须在膈，将治头痛之药，亦必令之上驻于头耶，吐痰水，上以礞石末掺之，痰即随下，故为利痰圣药，礞石煆过无金星者不堪用，陈久者佳，新煆者火毒硝毒未除。

此手足太阴阳明药也，礞石剽悍之性，能攻陈积伏历之痰，大黄荡热去实，以开下行之路，黄芩泻肺凉心，以平上僭之火，沉香能升降诸气，上至天而下至泉，以导诸药为使也，然皆峻剂，非体实者不可轻投。王隐君曰，痰证古今未详，方书虽有五饮诸饮之异，而究莫知其为病之源，或头风作眩，目运耳鸣，或口眼蠕动，眉稜耳轮痛痒，或四肢游风肿硬，似疼非疼，或为齿类痒痛，牙齿浮而痛痒，或嗳气吞酸。

心下嘈杂，或痛或哕，或咽嗌不利，咯之不出，嚥之不下，其痰似墨，有如破絮桃胶蜺肉之状，或心下如停冰铁，心气冷痛，或梦寐奇怪之状，或足腕酸软，腰背骨节卒痛，或四肢筋骨疼痛，难以名状，并无常处，以致手臂麻痛，状若风湿，或脊上一条如线之寒起者，或浑身习习如卧芒刺者，或眼粘湿痒，口糜舌烂喉痹等证，或遶项结核，状若瘰闹，或胸腹间如有二气交纽，噎息烦闷，有如烟火上冲。

头面烘热，或为失志癫簋，或中风瘫痪，或劳瘵荏苒之疾，或风毒脚气，或心下怔忡，如畏人捕，或喘嗽呕吐，或呕冷涎绿水黑汁，甚为肺痈肠毒，便脓孪跛，内外为病百端，皆痰所致，其状不同，难以尽述，盖津液既凝为痰，不复周润三焦，故口燥咽乾，大便秘结，面如枯骨，毛发焦槁，妇人则因此月水不通，若能逐去败痰，自然服饵有效，余用滚痰丸以愈诸疾，不可胜数，特相传於世云。

本方加玄明粉一两，硃砂为衣，治同，本方减大黄黄芩各六两，加橘红半夏各二两，甘草一两，竹沥薑汁为丸，名竹沥达痰丸，治同，力稍和缓，单用礞石一味，治如前法，名夺命丹〔杨氏〕薄荷自然汁，蜜调温服，治小儿急慢惊风，痰涎壅盛，药不得下，命在须臾。

牛黄丸〔风簋惊痰〕

治风簋迷闷，涎潮抽掣。惊痰风簋或因母腹中受惊，或因大惊而得，盖小儿神气尚弱，惊则神不守舍，舍空则痰涎归之，以致痰迷心窍，或感风寒暑湿，或饮食不节，逆干脏气，郁而生涎，闭塞诸经，厥而乃成，或数日一发，或一日数发，发则眩仆倒地，昏不知人，瘈瘲抽掣，口目喎邪，或随脏气作六畜之声。

胆星、全蠍〔去足焙〕、蝉蜕〔二钱五分〕、牛黄、白附子、殭蚕〔洗焙〕、防风、天麻〔钱半〕、麝香〔五分〕、煮枣肉和水银五分，细研，入药末为丸，荆芥薑汤下。

此手少阴足太阴厥阴药也，牛黄清心，解热开窍利痰，天麻防风南星全蠍辛散之味，殭蚕蝉蜕清化之品，白附头面之药，〔去头面之游风。〕皆能搜肝风而散痰结，麝香通窍，水银劫痰，引以薑芥者，亦以逐风而行痰也。按牛黄丸之方颇多，互有异同，然大要在於搜风化痰，宁心通窍，多用水麝牛雄金珠犀珀，若中脏者宜之，如中腑中血脉者，反能引风入骨，此方药味颇简，故姑录之，以概其余也，喻嘉言曰，牛黄丸与苏合丸异治，热阻关窍，宜牛黄丸，寒阻关窍，宜苏合丸，若手撒口开遗尿等死证，急用参附峻补，间有生者，若牛黄苏合，入口即毙。

辰砂散〔风痰癫簋，灵苑〕

治风痰诸簋，癫狂心疾。诸簋因惊恐忧怒，火盛於心，痰塞心窍，发时卒倒，搐掣叫吼，吐涎，食顷乃醒，身热脉浮，在表者阳簋，属六腑，易治，身冷脉沉，在里者阴簋，属五脏，难治，其实痰火与惊而已，癫狂亦出於此。辰砂〔光明者一两〕、乳香〔光莹者〕、枣仁〔五钱炒〕，温酒调下，恣饮沉醉，听睡一二日勿动，万一惊寤，不可复活。此手少阴药也，辰砂镇心泻心火，乳香入心散瘀血，枣仁补肝胆而宁心。本方加人参一两，蜜丸，弹丸大，名宁志膏〔本事〕每服一丸，薄荷汤下，治同。

白金丸〔痰血迷心〕

治癫狂失心。癫多喜笑，尚知畏惧，证属不足，狂多忿怒，人不能制，证属有余，此病多因惊忧，痰血塞於心窍所致，难经曰，诸阳为狂，诸阴为癫，喜属心，怒属肝，二经皆火有余之地也。白矾〔三两〕、郁金〔七两〕、薄荷糊丸。此手少阴药也，白矾酸鹹，能软顽痰，郁金苦辛，能去恶血，痰血去则心窍开而疾已矣。

青州白丸子〔风痰〕

治风痰涌盛，呕吐涎沫，口眼喎邪，手足瘫痪，小儿惊风，皆风痰壅塞经络及痰盛泄泻。肥人滑泄，多属之痰，脉滑责之痰，不食不飢责之痰。白附子〔生用〕、南星〔生用二两〕、半夏〔水浸生衣生用七两〕、川乌〔去皮脐生用五钱〕为末，绢袋盛之，水摆出粉，未尽，再摇再摆，以尽为度，贮磁盆，日暴夜露，春五日，夏三，秋七，冬十日晒乾糯米糊丸。

如绿豆大，每服二十丸，薑汤下，瘫痪酒下，惊风薄荷汤下三五丸。此足厥阴太阴药也，痰之生也由风由寒由湿，故用半夏南星之辛温以燥湿散寒，川乌白附之辛热以温经逐风，浸而暴之者，杀其毒也。喻嘉言曰，此治风痰之上药也，然热痰迷窍者，非所宜施。

星香散〔风痰〕

治中风痰盛，体肥不渴者。胆星〔八钱〕、木香〔二钱〕，为末服，或加全蠍。此足厥阴药也，南星燥痰之品，制以牛胆，以杀其毒，且胆有益肝胆之功，肝胆之经属风木。佐以木香，取其行气以利痰也，木香能疏肝气，和脾气。肥而不渴，宜燥可知，加全蠍者，以散肝风也。中风体虚有痰者，宜四君子，或六君子汤调下此散。

常山饮〔劫痰截疟，局方〕

疟久不已者，用此截之。疟初起不宜禁，禁则邪气未尽，变生他证，发久则可截之。常山〔烧酒炒二钱〕、草果〔煨〕、槟榔、知母、贝母〔一钱〕、乌梅〔二个〕、薑三片，枣一枚，半酒半水煎，露一宿日未出时，面东空心温服，渣用酒浸煎，待疟将发时，先服，一方有良薑甘草，无槟榔，一方加穿山甲、甘草。此足少阴太阴药也，古云无痰不作疟，常山引吐行水，祛老痰积饮，槟榔下气破积，能消食行痰，阴阳不和则疟作，阳胜则热，阴胜则寒。

知母滋阴，能治阳明独胜之火，草果辛热，能治太阴独胜之寒，贝母清火散结，泻热除痰，乌梅酸歛濇收，生津退热，敛阴故退热。合为截疟之剂也。赵以德曰，尝究本草，知母，草果，常山，甘草，乌梅，槟榔，穿山甲，皆云治疟，集以成方者，为知母性寒，入足阳明，治独胜之热，使退就太阴，草果温燥，治足太阴独胜之寒，使退就阳明，二经和则无阴阳交错之变，是为君药，常山主寒热疟，吐胸中痰结，是为臣药，甘草和诸药，乌梅去痰，槟榔除痰癖，破滞气，是为佐药。

穿山甲穴山而居，遇水而入，则是出入阴阳，贯穿经络於荣分，以破暑结之邪，为使药也，惟脾胃 有积痰者，用之收效，李士材曰，常山生用多用则吐，与甘草同用，亦必吐，若酒浸炒透，但用钱许，每见奇功，未见其或吐也，世人泥於老人久病忌服之说，使良药见疑，沉崀难起，亦可惜耶，李时珍曰，常山蜀漆，劫痰截疟，须在发散表邪。

及提出阳分之后，用之得宜，得甘草则吐，得大黄则利，得乌梅穿山甲则入肝，得小麦竹叶则入心，得秫米麻黄则入肺，得龙骨附子则入肾，得草果槟榔则入脾，盖无痰不作疟，一物之功，亦在驱逐痰水而已，蜀漆，常山苗也，日发为阳分，夜发为阴分。

截疟七宝饮〔疟痰，易简〕

治实疟久发不止，寸口脉弦滑浮大者，脉弦为肝风，滑为痰，浮为在表，大为阳，若脉沉濇微细者禁用。不问鬼疟食疟，并皆治之。疟有经疟，脏疟，寒疟，风疟，温疟，暑疟，湿疟，痰疟，食疟，瘴疟，鬼疟之别。常山〔酒炒〕、草果〔煨〕、槟榔、青皮、厚朴、陈皮、甘草，等分用酒水各一锺，煎熟，丝绵盖之，露一宿，於当发之早，面东温服。疟正发时，不可服药，经曰，工不能治其已发，为其气逆也，若正发而服药，反能助寒助热。

此足少阴太阴药也，常山能吐老痰积饮，槟榔能下食积痰结，草果能消太阴膏梁之痰，陈皮利气，厚朴平胃，青皮伐肝，〔疟为肝邪〕皆为温散行痰之品，加甘草入胃，佐常山以吐疟痰也。

玉机微义曰，上方乃温脾燥烈之药，盖作脾寒治也，用之亦效者，值病人阴阳相并，脾气郁结，浊液凝痰，闭塞中脘，因得燥热，亦以暂开，所以气通而疾止，若中气虚弱，内有郁火之人，复用燥热，愈劫愈虚，咎将谁执，杨仁斋曰，疟有水有血，惟水饮所以作寒热，惟瘀血所以增寒热，常山能逐水固也，若是血证，当加五灵脂桃仁为佐，入生薑蜜同煎。

苟无行血之品，何以收十全之功耶，保命集云，疟夜发者，乃邪气深远而入血分，为阴经有邪，宜加桃仁于桂枝麻黄汤中，发散血中之风寒，按疟昼发属气，夜发属血。

## 消导之剂

消者，散其积也，导者，行其气也，脾虚不运，则气不流行，则停滞而为积，或作泻痢，或成症痞，以致饮食减少，五脏无所资禀，血气日以虚衰，因致危困者多矣，故必消而导之，轻则用和解之常剂，重必假峻下之汤丸，盖浊阴不降，则清阳不升，客垢不除，则真元不复，如戡定祸乱，然后可以致太平也，峻剂见攻里门，兹集缓攻平治消补兼施者，为消导之剂。

平胃散〔利湿散满，局方〕

治脾有停湿，痰饮痞膈，宿食不消，满闷呕泻，及山岚瘴雾，不服水土。

土湿太过，木邪乘所不胜而侮之，脾虚不能健运，故有痰食留滞中焦，致生痞满诸证，胃寒则呕，湿盛则泻，岚瘴水土之病，亦由胃虚故感之也。苍朮〔泔浸二钱〕、厚朴〔薑炒〕、陈皮〔去白〕、甘草〔炙一钱〕、加薑枣煎，伤食加神麴麦芽或枳实，湿胜加五苓，痰多加半夏，脾倦不思食加参耆，痞闷加枳壳、木香，大便秘加大黄、芒硝，小便赤涩加苓泻，伤寒头痛加葱鼓取微汗，此足太阴阳明药也，苍朮辛烈燥湿而强脾，厚朴苦温除湿而散满，苦降能泻实满，辛温能散湿满。陈皮辛温利气而行痰，甘草中州主药，能补能和，蜜炙为使，泄中有补，务令湿土底于和平也。

本方加藿香、半夏，名藿香平胃散，又名不换金正气散，〔局方〕治胃寒腹痛呕吐，及瘴疫湿疟，再加人参、茯苓、草果、生薑、乌梅、名人参养胃汤，治外感风寒，内伤生冷，夹食停痰，岚瘴瘟疫，或饮食伤脾，发为痎疟，〔老疟也〕本方合二陈，加藿香，名除湿汤，治伤湿腹痛，身重，足软，大便溏泻.

本方加峹本枳壳、桔梗，名和解散，〔局方〕治四时伤寒头痛，烦躁自汗，欬嗽吐利，本方一两加桑白皮一两，名对金饮子，治脾胃受湿，腹胀身重饮食不进，肢痠肤肿，本方除苍朮，加木香、草蔻、乾薑、茯苓，名厚朴温中汤，治脾胃虚寒，心腹胀满，及秋冬客寒犯胃，时作疼痛，散以辛热，佐以苦甘，渗以甘淡，气温胃和，痛自止矣。本方加麦芽、炒麴，名加味平胃散，治宿食不消，吞酸嗳臭。

枳朮丸〔健脾消食，洁古〕

消痞除痰，健脾进食。消痞除氮消也，健脾进食补也。白朮〔三两土蒸〕、枳实〔一两麸炒〕，为末，荷叶包陈米饭煨乾为丸，痞闷加陈皮，气滞加木香，伤食加麦芽、神麴。此足太阴阳明药也，李东垣曰，白朮甘温，补脾胃之元气，其苦味除胃中湿热，利腰脐间血，过于枳实剋化之药一倍，枳实苦寒，泄胃中痞闷，化胃中所伤，是先补其虚，而后化其伤，则不峻矣。

荷叶中空色青，形仰象震，在人为少阳胆生化之根蒂也，饮食入胃，营气上行，即少阳甲胆之气也，胃气元气穀气，甲胆上升之气一也，食药感此气化，胃气何由不上升乎，烧饭与白朮协力滋养穀气，补令胃厚，不至再伤，其利广矣。

王安道曰，劳倦饮食，虽俱为内伤，然劳倦伤诚不足矣，饮食伤又当於不足之中分其有余，夫飢饿不饮食者，胃中空虚，此为不足而伤也，饮食自倍，肠胃乃伤者，此不足之中兼有余而伤也，惟其不足故补益，惟其有余故消导，亦有物滞气伤，消补兼行者，亦有物滞气不伤，但须消导者，亦有不须消导，但须补益者，枳朮丸之类，虽曰消导，固有补益之意焉，若所滞之物，非枳朮丸之力所能去者，备急丸煮黄丸瓜蒂散等，洁古东垣亦未尝委之而勿用也。

本方作汤名枳朮汤，〔金匮〕治水饮心下坚大如盘，边如旋盘，心下上焦阳分也，属气分之水。本方加半夏一两，名半夏枳朮丸，治脾湿停痰，及伤冷食，淋者加泽泻一两，本方加橘皮一两名橘皮枳朮丸，治饮食不消，气滞痞闷，本方加陈皮半夏，名橘半枳朮丸，健脾消痞化痰，本方加木香一两，名木香枳朮丸，治气滞痞满，木香平肝行气，使木不剋土。再加砂仁，名香砂枳朮丸。

破滞气，消饮食，强脾胃，如加乾薑五钱，名木香乾薑枳朮丸，兼治气寒，再加人参陈皮，名木香人参乾薑枳朮丸，开胃进食，本方加神麴麦芽各一两，名麴蘗枳朮丸，治内伤饮食或泄泻，本方加酒炒黄连、黄芩、大黄、炒神麴、橘红、各一两，名三黄枳朮丸，治伤肉食湿麵辛热，味厚之物，填塞闷乱不快，本方加茯苓五钱，乾薑七钱，名消饮丸，治停饮胸满呕逆。

保和丸〔伤食伤饮〕

治食积饮停，腹痛泄泻，痞满吐酸，积滞恶食，食疟下痢。伤於食饮，脾不运化，滞於肠胃，故有泄痢食疟等证，伤而未甚，不欲攻以厉剂，惟以平和之品消而化之，故曰保和，李东垣曰，伤饮者，无形之气也，宜发汗，利小便，以导其湿，伤食者有形之物也，轻则消化，或损其穀，重者方可吐下，脉经云，大肠有宿食，寒栗发热有时如疟，轻则消导，重则下之，当求之伤食门。

山查〔三两去核或云核亦有力〕、神麴〔炒〕、茯苓、半夏〔一两〕、陈皮、莱菔子〔微炒〕、连翘〔五钱〕、麴糊丸，麦芽汤下，或加麦芽入药亦可。此足太阴阳明药也，山查酸温收缩之性，能消油腻腥羶之食，〔收缩故食消。〕

神麴辛温蒸茭之物，〔茭遏合切〕能消酒食陈腐之积，菔子辛甘下气而制麵，麦芽鹹温消穀而软坚，〔坚积坚痰。〕伤食必兼乎湿，茯苓补脾而渗湿，积久必郁为热，连翘散结而清热，半夏能温能燥，和胃而健脾，陈皮能降能升，调中而理气，此内伤而气未病者，但当消导，不须补益，大安丸加白朮，则消补兼施也。本方加白朮、白芍，去半夏、菔子、连翘，蒸饼糊丸，名小保和丸，助脾进食，本方 加白朮二两，名大安丸，或加人参，治饮食不消，气虚邪微，本方加白朮、香附、黄芩、黄连、厚朴、枳实、治积聚痞块，本方合越麴丸，扶脾开郁。

健脾丸〔脾虚气弱〕

治脾虚气弱，饮食不消。人参、白朮〔土炒二两〕、陈皮、麦芽〔炒二两〕、山查〔去核两半〕、枳实〔三两〕、神麴糊丸，米饮下。此足太阴阳明药也，脾胃者仓廪之官，胃虚则不能容受，故不嗜食，脾虚则不能运化，故有积滞，所以然者，由气虚也，参朮补气，陈皮利气，气运则脾健而胃强矣，山查消肉食，麦芽消穀食，戊己不足，胃为戊土，脾为己土。

故以二药助之使化，枳实力猛能消积化痞，佐以参朮，则为功更捷而又不致伤气也，夫脾胃受伤，则须补益，饮食难化，则宜消导，合斯二者，所以健脾也。本方去山查麦芽，加茯苓、炙甘草，名益气健脾丸，治脾虚食少，本方去山查、麦芽、陈皮，加当归、芍药、芎藭、麦冬、柏子仁，名养荣健脾丸，治脾阴不足，饮食不为肌肤，〔血充然后肉长。〕

本方去人参、枳实、麦芽，加香附、木香、半夏、茯苓、神麴、黄连、当归、芍药、〔一方无芍药。〕荷叶烧饭丸，名理气健脾丸，治脾胃虚弱，久泻久痢，本方去人参、山查、麦芽，加神麴、川芎、香附，麴糊丸，名舒郁健脾丸，治脾气郁滞，饮食不消，本方去山查、麦芽，加半夏、胆星、蛤粉、茯苓。

神麴糊丸，名化痰健脾丸，治内伤挟痰，本方去人参、山查、麦芽，加半夏、山栀、黄连，水丸，名清火健脾丸，治脾虚有火，本方去人参、山查、麦芽，加木香、槟榔、厚朴、半夏、甘草，名和中健脾丸，治胃虚飢不欲食，再加入人参，名妙应丸，治胃虚不能食，脏腑或结或泻。

本方去山查，加半夏、青皮、木香、砂仁、草蔻、乾薑、炙甘草、茯苓、猪苓、泽泻、蒸饼丸，名宽中进食丸，〔东垣〕补脾胃，进饮食。 枳实消痞丸〔痞满，东垣〕治心下虚痞，恶食懒倦，右关脉弦。脾虚不运，故痞满恶食，脾主四肢，虚故懒倦，右关属脾，脉弦者，脾虚而木来侮之也，经曰，太阴所至为积饮痞膈，皆阴胜阳也，受病之脏，心与脾也，因而郁塞为痞者，火与湿也，盖心阳火也，主血，脾阴土也，主湿，凡伤其阳，则火拂郁而血凝，伤其阴，则土壅塞而湿聚，阴阳之分，施治之法，不可同也。

枳实〔麸炒〕、黄连〔薑汁炒五钱〕、厚朴〔薑炒四钱〕、半夏麴、麦芽〔炒〕、人参、白朮〔土炒〕、茯苓〔三钱〕、甘草〔炙〕、乾薑〔二钱〕、蒸饼糊丸。

此足太阴阳明药也，枳实苦酸，行气破血，〔脾无积血，心下不痞。〕黄连苦寒，泻热开郁，并消痞之君药，厚朴苦降，散湿满而化食厚肠，麦芽鹹温，助胃气而软坚破结，半夏燥痰湿而和胃，乾薑去恶血而通关，开五脏六腑，通四肢关节皆所以散而泻之也，参朮苓草，甘温补脾，使气足脾运而痞自化，既以助散泻之力，又以固本使不伤真气也。玉机微义曰，此半夏泻心汤加减法也，内有枳朮四君平胃等药，利湿消痞，补虚之剂也。

痞气丸〔脾积，东垣〕

治脾积在于胃脘，大如盘，久不愈，令人四肢不收，或发黄疸，饮食不为肌肤。金匮云，坚而不移者，名积，为脏病，推移不定者，名聚，为腑病，按痞病由阴伏阳蓄，气血不运而成，处心下，位中央，填塞痞满，皆土病也，与胀满有轻重之分，痞惟内觉满闷，胀满则外有胀急之形也，前人皆指误下所致，盖伤寒之病。

由於误下，则里气虚，表邪乘虚入於心下，若杂病亦有中气虚衰，不能运化精微而成痞者，有饮食痰积不能施化而成痞者，有湿热太甚上乘心下而成痞者，古方用黄连黄芩枳实之苦以泄之，厚朴半夏生薑之辛以散之，人参白朮之甘苦温以补之，茯苓泽泻之淡以渗之，惟宜上下分消其气，果有内实之证，庶可略施疏导，世人苦於痞塞喜用利药，暂时通快，药过滋甚，皆不察夫下多亡阴之意也。

黄连〔八钱〕、厚朴〔五钱〕、吴茱萸〔三钱〕、白朮〔土炒〕、黄芩〔二钱〕、茵陈〔酒炒〕、乾薑〔炮〕、砂仁〔钱半〕、人参、茯苓、泽泻〔一钱〕、川乌〔炮〕、川椒〔炒五钱〕、桂、巴豆霜〔四分〕、蜜丸，灯草汤下。此足太阴阳明药也，黄连泻热燥湿，治痞君药，仲景治痞满，诸泻心汤皆用之。厚朴砂仁，行气而散满，茵陈苓泻，利水以实脾，黄芩清肺而养阴，椒萸燥脾而逐冷，薑桂川乌，补命火以生脾土而薑桂又能去瘀生新，痞多血病，黄连枳实皆血分药。

巴豆能消有形积滞，为斩关夺门之将，藉之以为先驱，加参朮者，以补脾元，正气正旺然后可以祛邪也。洁古曰，养正积自除，李东垣曰，痞满皆血证也，下多亡阴，谓脾胃水穀之阴亡也，心主血，心虚而邪陷於血之分，故致心下痞，宜理脾胃以血药治之，若全用气药，则痞益甚，而复下之，气愈下降，必变为中满鼓胀矣，世有用气药治痞而不效者，盖未明此理也。

本方除吴茱萸、白朮、茯苓、泽泻、茵陈、川椒、砂仁，加菖蒲、茯神、丹参、红豆、名伏梁丸，治心积起脐上至心下，大如臂，令人烦心，本方除吴茱萸、砂仁、桂、朮、黄芩、泽泻，加柴胡、莪述^d、皁角、昆布、甘草、名肥气丸，治肝积在左箫下，有头足，令人发欬痎疟不已，本方除吴茱萸、白朮、砂仁、黄苓、茵陈、泽泻，加紫菀、桔梗、天冬、白蔻、陈皮、青皮、三稜、名息贲丸，淡薑汤下。

治肺积在右箫下，令人洒淅寒热，欬喘发肺痈，秋冬黄连减半，本方除吴茱萸、白朮、砂仁、人参、乾薑、川椒、黄芩、茵陈，加菖蒲、丁香、附子、苦楝、延胡索，、独活、全蠍、名贲豚丸，淡盐汤下，治肾积发于小腹上至心下，若豚状，上下无时，令人喘欬骨痿，及男子七疝，女子瘕聚带下。此东垣五积方也，虽有破滞消积之药，多藉人参之力赞助成功，经曰，大积大聚，其可犯也衰其大半而止，过者死，吴鹤皋曰，五积丸非东垣之方也，故医方考中皆不录。

葛花解酲汤〔酒积〕

专治酒积，或呕吐，或泄泻痞塞，头痛，小便不利。酒大热有毒，又水之所酿成，故热而兼湿，湿热积於肠胃，故见诸证。葛花、豆蔻、砂仁〔一钱〕、木香〔一分〕、青皮、陈皮、人参、白朮〔炒〕、茯苓〔四分〕、神麴〔炒〕、乾薑、猪苓、泽泻〔三分〕此手足阳明药也，过饮无度，湿热之毒积于肠胃，葛花独入阳明，令湿热从肌肉而解，豆蔻砂仁皆辛散解酒，故以为君，神麴解酒而化食，木香乾薑调气而温中，青皮陈皮除痰而疏滞，二苓泽泻能驱湿热从小便出，乃内外分消之剂，饮多则中气伤，故又加参朮以补其气也。

人参补气，最能解酒，李东垣曰，酒大热有毒，无形之物也，伤之只当发汗，次利小便，上下分消其湿气，今人或用酒症丸，大热之药下之，或用大黄牵牛下之，是无形元气受伤，反损有形阴血，阴血愈虚，阳毒太旺，元气消亡，而虚损之病成矣，或曰葛花解酒而发散，不如枳椇，枳椇一名鸡距，一名木蜜，经霜黄赤，而味甘，其叶入酒，酒化为水，门外植此木者，屋内酿酒多不佳。

鳖甲饮〔疟母，严氏〕

治疟久不愈，腹中结块名曰疟母。疟久不愈为温疟，多成癖於左箫之下，名曰疟母，乃肝之积也，疟属少阳胆经，胆与肝相表里，久疟属在血分，血亦肝所主也，当以鳖甲为君，视证虚实而施佐使之药。

鳖甲〔醋炙〕、白朮〔土炒〕、黄耆、芎藭、白芍〔酒炒〕、槟榔、草果〔麵煨〕、厚朴、陈皮、甘草等分，薑三片，枣一枚，乌梅少许煎。

此足少阳厥阴太阴药也，久疟必由脾虚，白朮补脾气，黄耆补肺气，使气足脾运，方能磨积也，川芎补肝而行血中气滞，芍药助脾而散肝经火邪，二药并和厥阴荣气，荣血调则阴阳和矣，〔阴阳争故发寒发热。〕槟榔下气而攻积，草果暖胃而祛寒，厚朴破血而散满，陈皮理气而消痰，甘草和中而补土，鳖甲鹹平属阴，色青入肝，专能益阴补虚，消热散结，故为痎疟之君药也。
