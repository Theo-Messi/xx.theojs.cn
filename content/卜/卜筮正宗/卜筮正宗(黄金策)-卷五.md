# 卜筮正宗(黄金策)-卷五

若伏空爻，借赁屋居非护贼——鬼伏空爻下，赁屋居住，非是窝藏，或潜住他家，亦非容隐，后终败露。

如藏世下，提防窃盗要留心——凡占防盗，最要鬼爻衰静及空，或日辰冲散，或子孙克制，皆为吉兆。

若官鬼爻无制动克，世爻当受其害；若鬼伏世下，目下虽无事，至其时透出，宜提防累及。

倘失舟车衣服，不宜妻位交重；或亡走兽飞禽，切忌父爻发动——失脱不可专以财为用神，若失舟车、衣帽、文书、奏章则以父母爻为用神，故忌财动；若失飞禽走兽，则以子孙为用爻，故忌父爻发动，克则难寻觅。

学宜通变。

卦爻仔细搜求，盗贼难逃捉获。

二十七、家宅创基立业，虽本人之维纬，关风敛气，每由宅以肇端。

故要知人宅之兴衰，当察卦爻之内外。

内为宅，外为人，详审爻中之真假——内者内卦也，内卦第二爻为宅舍；外者外卦也，外卦第五爻为人口。

凡占家宅，最重者舍、人口、财官父兄子、世应、日辰、月建、岁君。

凡内卦二爻克五爻，谓宅去克人，凶；或外卦五爻克二爻，谓之人来克宅，吉。

或内卦二爻生五爻，谓宅去生人，吉。

合为门，冲为路，不论卦内之有无——合二爻为门，冲二爻为路，卦爻内不必明现冲合。

且如天风姤，二爻辛亥水为宅，寅与亥合，以寅为门为财，巳亥相冲以巳为路，卦内本无寅巳二爻。

姤属金，寅为财即是门利，巳为鬼即是路，不吉也。

余仿此。

龙德贵人乘旺，岳岳之侯门；官星父母长生，深深之相府——龙者青龙也，德者年月日建谓之德，官星即官鬼也，贵人即天乙贵人也。

如青龙、文书、官鬼、贵人临年月日建、临宅、临身、临命，主有官职之象也。

门庭新气象，交重得合青龙——交重青龙不空，在日辰旬内得生旺，主鼎新创造；倘值休囚，主修旧合新之象。

临财新修膳厨，临父新修旧堂，临兄新修门户，临子新修房舍，临官新修厅堂屋宇。

堂宇旧规模，宅舍重侵白虎——白虎交重休囚空绝，主远年建造，破旧不整。

土金发动开辟之基，父母空亡租赁之宅——土化金、金化土为开辟之基；父母为房屋，逢空无气，更逢应爻、日辰、动爻化文书，与宅相生相合，主是租赁之屋。

门庭热闹，财官临帝旺之乡——财、鬼、龙、德、贵人乘旺长生之位，临财生合世爻，主家庭热闹。

家道兴隆，福禄在长生之地。

交重生克，重新更换厅堂——福即子孙，禄即妻财，在长生之位临身生世，主家道兴隆。

第二爻发动，或生或克，主改造厅堂。

世应比和，一合两般门扇——比合者兄弟也，或临兄弟，或世应化兄弟，或临宅爻，或合宅爻，主一合两门扇。

门路与日辰隔断，偏往来；宅基与世应交临，互相换易——且如巽卦，辛亥水为宅，以寅合为门，日辰与动爻如临子，子与寅虚有丑字隔之，如临辰，辰与寅虚有卯字隔之，谓之隔门。

又如巳冲亥为路，日辰与动爻临卯，卯与巳虚有辰字隔之，如临未，未与巳虚有午字格之，谓之隔路。

如遇隔断者，门路曲折也。

世与日辰克宅，破阻不宁——世爻与日辰同去克宅爻，主破阻不宁。

宅临月破克身，生灾不已——月破之爻动克世爻及身命之爻，主生灾不已。

应飞入宅，合招异姓同居——应临之爻与宅爻相同，谓之应飞入宅，主有异姓同居。

宅动生身，决主近年迁往——宅爻动来生世生身，必主近年迁往。

门逢三破休败崩颓——三破谓年月日冲破也，如临兄弟主门户破墙垤毁，临子财主房舍、厢廊、烟厨破坏类也。

宅遇两空荒闲虚废——如宅爻在日辰旬之空，又在当家本合旬之空亡，主荒闲虚废或是逃亡死绝之屋。

世临外宅离祖分居——宅爻与正卦世临之爻相同，或与变卦世临之爻相同，如明夷卦二爻己丑为宅，世临四爻为世临外宅。

余仿此，动则离祖分居，不动则主偏宅也。

应入中庭外人同住——应临之爻与宅临之爻相同者是，如剥卦、井卦；应临宅爻，亦为宅入中庭，主外人同居，日辰同临为寄居也。

宅合有情之玄武，门庭柳陌花街；木临无气之螣蛇，宅舍茅檐篷户——宅爻合玄武又临沐浴爻动，主女人淫欲，如花街柳陌人也；螣蛇木爻死气临宅，主瓮牖绳枢之地也。

鬼有助而无制，鬼旺人衰——如纳音木命人，占乾兑卦以火为官，木能生火，谓之本命助鬼；若卦体无水生命，又谓鬼无制，制主人衰旺。

若金命人助离宫水鬼，水命人助坤宫木鬼，火命人助坎宫土鬼类。

宅无破而逢生，宅兴财旺——岁、日、月三不破，临宅爻，更逢三件动爻生宅爻，与财爻旺相有气，为宅兴财旺。

有财无鬼耗散多端——若无鬼爻，则兄弟无制，恐兄弟当权之时财爻破散，妻宫亦有驳杂也。

有鬼无财灾生不已——鬼不宜动，财不可无，若官鬼动克世爻克宅爻，主连生灾咎。

有人制鬼鬼动无妨——且如木命人占得坎卦，以土为鬼。

木命人克土鬼，金命人则制坤宫鬼，但以本命克鬼为制，乃无害也。

助鬼伤身财多何益——如金命人占得乾卦，以火为鬼，以木为财，木能生火，火能克金，有财为助鬼伤身，纵然财多无益。

忌鬼爻交重临白虎，须防人眷刑伤——忌鬼爻并白虎发动，冲克何纳音命，即指其人有灾殃。

催尸煞身命入黄泉，大忌墓门开合——鬼动克人命为催尸煞，人命逢死绝为黄泉路，忌人命爻冲合墓爻。

日辰动爻合墓爻为墓门开合，凡卦中必见鬼墓爻便是。

木金年命，最嫌兑卦之火灾——木金年命人，占得乾兑卦之火鬼，木命生火，谓之木火助鬼克金，为伤身，金爻木命皆然。

水火命人，不怕震巽宫之金鬼，凡本命纳音是水火，占得震巽卦金鬼，金能生水，火能克金，故水火命人不怕震巽二宫之鬼也。

官星配印居玉堂，乃食禄之人——若有官有贵有禄有印，并太岁生身命，登金门而上下玉堂之人。

贵刃加刑控宝马，必提兵之将——贵，贵人；刃，羊刃；刑，三刑。

贵人同吉星相辅，刃加三刑临贵人之位，受太岁之生，旁爻有马，乃提兵将帅也。

财化福爻，入公门多致滞留——官爻持世财来生，吉也，化福乃财倍有力，更吉也。

倘财爻持世化子孙，反生他爻之鬼，凡仕官公门之人，反不利也。

贵印加官，在仕途必然迁转——官父带贵人临世，并日辰旬中发动，在仕途必有迁转之喜兆。

子承父业，子有跨灶之风——子命爻临五爻之位，相生相合，主子有跨灶之风；相克相冲主悖逆不肖，不克绍箕裘之业。

妻夺夫权，妻有能家之兆——妻命临夫五爻之上，与夫相生相合，得内助能家之兆；若妻克夫爻，主妻凌夫或破夫家也。

弟　乃兄之臂，身命相伤——弟爻起临兄之命爻，或兄爻起临弟之命爻，若刑克，主不友不恭；若生合，主兄弟怡怡如也。

妇谐姑嫜之爻，家声可见——二为媳妇之爻，与姑之命爻相刑相克，主凌上悖逆不孝；相生相合，主能敬孝尽妇道也。

妻犯夫家之煞，妻破夫家——妻命临月破，兄弟加白虎发动，主破夫家。

夫临妻禄之爻，夫食妻禄——如妻年甲子生。

禄在寅，夫命临之生旺有气者，主夫食妻禄；若逢羊刃空鬼耗破，虽食妻禄亦无用矣。

交重兄弟克妻身，再理丝弦——兄弟之爻发动克伤妻命，或夫命临兄弟发动，主琴瑟再续也。

内外子孙生世位，多招财物——内外子孙发动，生合世之财爻，必多招财物也。

世为日辰飞入宅，鸠踞鹊巢——世并日辰与鬼飞入宅爻，主他人之屋或租赁之宅，如大过卦内巽辛亥为宅，外兑丁亥持世发动是也。

应临父母动生身，龙生蛇腹——应临父母之爻，占者命爻临之，得应爻生之，或动生子命，主婢生庶出，或前后父母所生。

身命俱临父母，必主重拜双亲。

世应隔异，兄弟多因两姓——如晋卦，己酉兄弟持世，乙未临应，隔申子；又如遁卦，应临壬申金世，持丙午火，有未间断，但申爻是本宫兄弟，是真兄弟，或日月建动爻间断亦依此断，余仿此。

应爻就妻相合，外人入舍为夫——应爻飞入宅，与妻命生合，主招外人入舍为夫。

假宫有子飞来，异姓过房作嗣——假如子孙在假宫，飞来伏在身命爻下，主有异姓过房之子。

本宫飞动应爻，过房与人也。

妻带子临夫位，引子嫁人——妻命带子孙，动临夫位并日辰，主妻引子嫁来是也。

夫身起合妻爻，将身就妇——世爻动临妻命爻，或自命爻动临合妻合爻，定然将身就妇也。

本命就中空子，见子应迟——子孙在命旬之空，主得子迟。

身爻合处逢妻，娶婚必早——夫身爻起合妻之命爻，娶妻必早；妻身爻起合夫之命爻，妇嫁无迟。

夫妇合爻见鬼，婚配不明——夫合之爻、妻合之爻见鬼，主婚配不明，但有合爻见鬼是也。

子孙绝处刑伤，儿多不育——子孙逢绝，更受刑伤克害，主子多不育难招。

夫妻反目，互见刑冲；兄弟无情，互相凌制——夫身爻并日辰动刑妻命，主人不和妻；妻身爻并日辰动刑夫命，主妻不合夫。

或妻命冲夫身，或夫命冲妻身，主夫妻反目。

兄带日辰克弟身命爻，或弟带日辰克兄身命爻，主兄弟不和，互相凌虐。

日辰与世身本生，当主双胎；身命与世应同爻，多应两姓——身世日辰动爻同位生合者，必主双胎；命临应上，世亦临之，主有两姓。

妻财发动，不堪父值休囚；父母交重，最忌子临死绝——上有父母，不堪财爻发动，主有克害之患；父动则克子也。

妻克世身重合应，妻必重婚——财爻动克夫命，或妻命动克夫爻，并日辰又与应相合，主妻再嫁。

若带咸池与应爻相合，克夫命身爻，主妻与外人谋杀夫主。

若临父爻，主未来之事。

夫刑妻命两逢财，夫当再娶——夫刑克妻命，或刑克财爻，更逢克处两财，主夫克两妻；并日辰合旁爻之财主再娶；并日辰动爻带刃刑等煞，伤妻命爻，主遭夫毒手也。

妻与应爻相合，外有私通——妻命财爻与应相合咸池玄武，主妻有外情；夫并日辰克妻与应爻，主获妻奸。

男临女子互交，内多淫欲——男命爻起合女命爻，女身爻起临男命爻，为互合，尊卑失序，主有淫乱之事。

若夫妻互相合，主先奸后娶。

青龙水木临妻位，多获奁财——如财临水木有气，夫命临之，主得妻财。

玄武桃花犯命中，荒淫酒色——身命带玄武咸池，主贪酒色。

男女同论。

世应妻爻相合，当招偏正之夫——为世应财爻之合，逢两鬼合妻命，主有偏正之夫。

财爻世应六冲，必是生离之妇——妻命值鬼爻，与世应并日辰破合，重重相冲，与财两合，或妻命爻与世应动爻相冲，或日辰相冲，必主生离之妇。

世应为妻爻相隔逢冲，必招外郡之人——世应在日辰旬中隔断，妻爻与夫爻相隔，在日辰旬外逢冲，主夫是外郡之人。

夫妻与福德相逢带合，必近亲临之女——夫妻二命爻俱在本宫，就中合见子孙，主因亲致亲。

命逢死气，最嫌忌煞当头——主象逢死绝，若日辰动爻临忌煞来克本命，主有死亡。

鬼入墓乡，尤忌身爻溅血——命爻带鬼入墓，怕身爻再带煞受刑，最不吉之兆。

恶墓恶于三刑选刃——刑无刃不能伤人，刃无刑祸亦不大，若刑刃两全克身临官，主犯官刑，临玄武劫煞，盗贼图财劫命。

世并日辰动爻克应，主我杀他人；应并日辰动爻带煞克世，主他人伤我，若是遇子孙发动，凶中有吉。

凶莫凶于四虎交加——四虎者年月日时建也，若带鬼煞重重，举家遭祸死亡；若卦中福德动，主悲喜相伴之象。

四鬼贴身防生灾咎——四鬼者，亦谓年月日时，值官鬼持世临身临命，主有灾咎。

三传克世易惹灾厄——三传，年月日也，若带煞克世身命，主宅丁人眷灾厄；太岁主一岁之祸，月建主数月之灾也。

劫亡两贼伤身，青草坟头之鬼；身命两空遇煞，黄泉路上之人——身命逢绝，在旬中空亡，遇鬼伤身克命，主有死亡之患。

勾陈伤玄武之妻财，女多凶祸；白虎损青龙之官鬼，夫忌死亡。

二十八、新增家宅搜精分别六爻断法初爻非水休言井，酉金干涉道鸡鹅——初爻如临亥子水爻，方可以井断，值财福以吉论，值官鬼忌神以凶推。

若初爻与酉爻刑冲克害生合，即是干涉也，如有干涉，方可言育鸡鹅之吉凶，不可混而言也。

临土逢冲基地破——初爻临辰戌丑未土爻，被日月冲破乾，其宅基必有挖开破缺之象。

无官无鬼小儿和——初爻临官鬼，白虎父母发动，其家主伤小儿，若非官鬼忌神持临，小儿必平和无恙也。

宅边若有坟和墓，须知鬼墓值爻初——鬼墓者，指卦中官鬼之墓库爻也，如得震巽宫卦，金为官鬼，金库在丑，如丑爻临于初爻，则宅边必有吉墓也。

水临白虎将桥断——如初爻临子亥水附临白虎，主有桥梁，临财福则吉，逢冲桥必坏也。

寅木猫良鼠耗无——如初爻临寅木吉神，主其家有好猫能捕鼠。

玄武水乘沟利渝，木爻官鬼树为戈——如初爻临亥子水附玄武，不可论桥论井，当以沟渠之通塞断；如木爻官鬼值此，主其家左近有树根穿破灶基。

二爻木鬼梁横灶——言二爻如临木爻官鬼，主灶上有横梁。

父母持之世堂奥——如二爻临父母爻，不论金木水火土，皆以房之堂奥推断，如临旺相安静则吉，如逢休囚克破，主房屋破漏不堪。

雀火官持虑火灾，土金变化宜兴造——如朱雀并火官在二爻，主有火灾；如二爻土化金或金化土，主有兴造。

木被金冲锅盖摧，金局摧残锅破坏——如二爻临木爻被金日金爻冲之，知其锅盖破碎，摧者坏也；倘二爻会金局被冲，其灶上必有破锅也。

玄武土乘灶未洁，土逢冲克灶崩败——如二爻玄武同土持之，主灶前不洁；如二爻值土被日月动爻冲克，则灶必坍颓。

世鬼并临非祖屋，福财遭克苦相逐——世临官鬼在二爻，此屋决非祖产。

如福德财爻在二爻旺相有气，主其家安亨丰足；倘遭休囚破克，主其家穷苦相逐也。

戌土干连以犬言——如二爻与戌爻生克冲合，当以防家犬断，临财福吉，临忌煞凶。

应飞此地人同宿——如应临之爻飞入二爻，主有外人同住；同宿者言同住也。

此爻不独断宅母，各分名分安危卜——古以二爻为宅母之位断吉凶，予以为谬。

凡人家祖母、母、嫂、弟妇、姊妹、妻女同居一室，各有名分，宜以用神观其生克，卜其吉凶也。

三爻亥水断猪牲，兄弟临爻方论门——第三爻非临亥爻，不可便断猪牲吉凶；如兄弟爻临于三爻上，方可以门户断。

如临财官父子，不可概推。

兄弟卯爻床榻论——如兄弟是卯爻，不可言门户，当以床榻论之。

大凡卯爻兄弟临三爻，必神堂前有床榻，或楼上做房，关碍神堂。

无官莫妄断家神——第三爻若临官爻，方可指定神堂，若非官爻临持，不可便断神堂也。

金官临主香炉破，木鬼青龙牌位新——如三爻临金官，主香炉破损；或值木鬼青龙旺相，神牌自然新彩画也。

四爻若动来冲克，门门相对似穿心——若第四爻冲克三爻，主家中门门相对。

或穿心走破，不利。

三四互临兄弟位，门多屋少耗伤金——如三四爻俱临兄弟爻，主其家屋少门多，耗散金银之象。

若被动爻冲本位，出入不在正门行——如本爻被日月动爻冲克，主其家旁门出入，不走正门。

爻临卯木主床帐，木临蛇鬼妇虚惊——如第三爻临卯木，是床帐也，临财福则床帐新鲜；若临螣蛇官鬼，其妇女在床，有意外虚惊。

三爻不是弟兄位，官摇父陷始难宁——古以第三爻为兄弟之位，谬也。

如官爻发动克害兄弟爻，又遇父母空陷，不来救护，方可论兄弟之有患难不宁安也。

四爻兄弟方言户，四二相合主大门——三门四户是古法，然无兄弟临之，不可便言门户，如临兄弟，当以户断。

第四爻或动或静，与第二爻相合者，当以大门决断。

未变鬼临第四位，畜羊不利见灾逆——未爻临于第四爻上，当以羊断，如变鬼爻，畜羊有损。

玄武官鬼门破漏，青龙财福喜更新——四爻上如临玄武官鬼，门主破漏，如遇青龙财福与二爻生合者，可知其门楼有更新之象。

朱雀临官主狱讼——朱雀临官爻在四爻上，主有官非讼事。

玄武乘兄有水侵——如玄武临兄弟，不可以兄弟为户论，必有池潭水浸住宅，如冲克二爻，有碍住居也。

兄弟螣蛇临爻位，邻人坑厕碍家庭——四爻兄弟临螣蛇，不可以兄弟为户论，当主邻家有茅坑相碍。

旬空月破当爻见，不是无门是破门——若第四爻值旬空月破，当以无大门或破门断之。

冲克相乘旁出入，外族不应将此论——如遇冲遇克，必主旁门出入，至于外族之论，系《易林》之谬，不可以为法也。

财克子临伤父母，阴阳两断内中分——财动克父，若得子孙爻动而助财来克，主父母有伤；如父母爻临阳象，则克父，阴象则克母，卦中六爻内见之皆如此。

古以四爻为母位，而论克其母，此说大谬。

五爻克二人口宁，官连蛇鬼长房逆——五爻为人口之爻，克二爻则人口安宁，如动来克宅亦不宜也。

又宜以六亲生克论之。

如二爻动来克五爻，此屋居之不安也。

又五爻为长房长子，如官鬼同蛇鬼持之，主长房长子多悔也。

若遭白虎刑冲克，主有惊癵不得生——倘五爻被白虎爻动来刑冲克害，又不可以长房长子断，主其家有惊癵之疾者，不能医治而难生也。

世临阴位女为政，财爻持世赘为姻——如世居五爻，爻是阴位，主其家内阃为政主持家事。

财爻持世居此位，其人赘去为婚，又非女人主事也。

若是二爻冲克破，当家夫妻少恩情——二爻如逢冲克，主夫妇各主张，又非赘婚之论也。

水临世合水浇屋，兄弟临时墙有坑——五爻临水，与二爻生合，或与世爻生合，主宅边有水环绕；如临兄弟，主墙内有坑碍。

丑土克冲牛不利，桩庭休咎父爻寻——如丑土爻发动克五爻，或与五爻刑冲，畜牛不利。

若以五爻为父谬矣！欲问其父之吉凶休咎，应向父爻论生克。

六爻财位论奴丁，父母相临祖辈人。

阳木栋梁阴是柱，官库侵入乃是坟——第六爻若临财位，方言奴婢。

如遇旬空月破，则奴仆无力；倘遇日冲爻冲，主有逃亡之事。

若临父母当论祖辈的休咎，倘阳爻临木父，不可以祖辈言，当以栋梁断。

如阴临木父母爻，当以庭柱论；如官爻之库临于六爻上，当以坟墓论，其生克合冲分别吉凶。

父临属土主墙壁——如父母属土，当以墙壁断。

卯木藩蓠定吉凶——如临卯木，不论阴阳，当以藩篱断之，以生克合冲定其吉凶。

如卯爻旬空向有藩篱，如动来克世当以凶推，若逢生合当以吉断。

身世相临第六爻，离祖成家断可必——如卦身临于第六爻，或世爻临之，被日月动爻冲之，主来卜之人必离祖业方可成家。

位临于酉动爻冲，锅破悬知在此中——如第六爻临酉金，被日月动爻冲之，主家中有破锅不安。

雀鬼临爻颠女断，爻爻分别不相蒙——如朱雀官鬼临爻，主有女人染风飆之疾。

蒙者，蒙昧不明也。

附：船家宅章既明住宅之根因，再看船居之奥妙。

青龙父母祖代居船，白虎妻财初当船户。

要识平居安稳，须观福德青龙。

初是船头，必须子孙兴旺；六为后舵，定宜福德交重。

父母刑冲，必主风狂浪急；妻财克陷，定然惹是招非。

若逢兄弟交重，怪木必须重换；但遇鬼爻临用，魇到急宜祈祥。

二为猎木，须要坚方，若遇螣蛇必生怪异，但逢朱雀口舌灾殃，青龙利益加添，白虎损人招祸，玄武忧疑盗贼，勾陈耗散赀财。

三为仓口，怕逢刑冲克害；四为桅杆，喜逢拱合生扶。

五为毛缆，六为橹篷，若得相生，行船必定致富；如逢冲克，船居多主灾殃。

世爻发动，宜弃旧而从新；应位兴隆，宜世居而迥吉。

世临玄武，盗贼相侵；持世勾陈，翻船损货。

白虎防坠水不虞，青龙主临危有救，螣蛇爻动主暴病之忧，朱雀爻兴有断桅之祸。

初位逢空，船头破损；二爻遇鬼，绳缆损伤；三爻最忌刑冲，仓内平基作祟；四位怕逢凶煞，破篷发漏须防；五为毛缆，逢空必有忧疑；六是舵门，遇煞定当修换。

若能依此推，船居必无他事。

二十九、坟墓葬埋之理乃先王之所定，风水之因特后世之所兴。

虽为送尸而然，祸福吉凶攸系。

故坟占三代，穴有定爻。

一世二世，子孙出王侯将相之英；三世四世，后世主富贵繁华之茂。

绝嗣无人，端为世居五六；为商外出，只因世在游魂。

八纯凶兆，归魂亦作凶推。

吉兆相生相合，凶兆相克相冲——内卦为山头，外卦为朝向，世爻为穴场。

世临初、二爻穴场，乃得山头之生气，后代当应王侯将相之英；世临三四爻穴场，乃得山头之余气，故后嗣不过富贵繁华；世临五六两位，乃山头生气已脱，是不合山形地势，故主绝嗣。

游魂好动为商，归魂气滞不吉。

世得相生相合，自然环绕多情；若遇相克相冲，自然沙飞水背。

穴骑龙，龙入穴，穴嫡龙真——以亡人本命纳音为穴，或世临穴爻，或世穴相生相合，或动爻日月生合世爻穴爻，谓之“穴骑龙，龙入穴，穴嫡龙真”。

山带水，水连山，山环水抱——山者内宫也，水者亥子水也。

如亥子水临财福吉神在内宫，与世爻相生相合，或与穴爻相生相合，谓之山环水抱。

交重逢旺气，闻鸡鸣犬吠之声——旺相之爻发动，临水火，近民居，故曰“闻鸡鸣犬吠之声”。

世应拱穴爻，有虎踞龙蟠之势——世应生扶拱合于穴爻，或龙虎生合于穴爻，或穴居于世应之间，或穴叨世应龙虎扶拱，皆是虎踞龙蟠之势。

三合更兼六合，聚气藏风——世为主山，应为实山，世应与穴爻三合成局，或得六合卦，或龙虎二爻与穴爻三合成局者，皆聚气藏风之地也。

来山番作朝山，回头顾祖——来山者，内卦之世爻也；朝山者，外卦之应爻也。

如世临之爻与应爻同，谓之回头顾祖也。

死绝之鬼边有荒坟，长生之爻中有寿穴——卦中官爻休囚死绝，知穴旁有荒坟古塿。

如鬼爻遇长生于日，或化长生者，知有寿穴也。

合处与应爻隔断，内外之向不同——亡人本命纳音为穴，纳音之墓为墓，合纳音之爻为向。

假如己未纳音属土，即以土为穴；土库于辰，即以辰为墓；午与未合，即以午为向；辰与酉合，酉亦为向。

如辰申二日，或应临辰申，谓之隔断午。

或未亥二日，或应临未亥，谓之隔断酉。

当和金井墓门之向有不同。

穴中为世日冲开，左右之穴相反——六临巳未二爻，世并日辰临午爻，午居巳未之中，谓之分开巳未穴，知左右之空相反也。

余例仿此。

穴道得山形之正，重逢本象之生——穴即亡人本命纳音，临内宫世爻，皆得山形之正。

如穴爻临水遇内属金，或水爻在于金宫内，皆谓之本象之生也。

世应把山水之关，宜见有情之合——第六爻为水口之爻，世应临之，若带合，则有关锁，或第六爻与世相合亦是。

坐山有气，怕穴逢空废之爻——且如坎山属水，坎山者，坎居内宫也，得穴逢申爻，而长长生于申，最怕申爻逢旬空与月破耳。

本命逢生，忌运入刑伤之地——凡占生墓，要看本人年命，亦将本人年命纳音为穴。

运即穴爻也，忌穴爻与内宫及卦爻刑克。

如穴爻得生有气为吉，若遇旬空，而亡人且忌，生人却不畏空，反吉。

青龙摆尾，就中逢滞气子孙；白虎昂头，落处生身父母——落青龙子孙有气生穴，谓之摆尾多情；如白虎临父母生穴者，谓之昂头有势。

后来龙余气未尽，有玄武吐舌之形；前朝案动爻逢冲，为朱雀开口之象——日辰入穴临玄武，谓余气未尽，有吐舌之形；后者玄武也。

世前一位为案，被日辰月建冲破，朱雀临之，有开口之象；前者朱雀也。

世坐勾陈之土局，破坎田园；应临玄武之水爻，沟坑池井——世坐穴爻，并临勾陈值辰戌丑未之土局，或被克冲，乃破坎田园之所也。

应临亥子水爻，加临玄武会水局，乃沟坑池井之所也。

白虎在破耗之位，古墓坟茔；螣蛇临父母之爻，交加产业——若白虎再加月破持世、持穴、持身者，知是古墓坟茔也；在归魂卦或鬼飞入穴，谓还魂之地。

螣蛇为勾绞之神，父母为文书契字，非重埋叠卖，即重分交加之产业也。

勾陈土鬼塿墓累累——勾陈临戊己辰戌丑未土，鬼逢死绝之爻，为古墓游魂。

鬼动逢冲空，旁有改墓之地；日辰去克白虎穴爻，有崩颓之墓；青龙临土鬼，主有新坟；若归魂卦或土鬼飞入穴爻，主有改墓之地。

玄武金神，岩泉滴滴——金为石，玄武为水，主淋漓自出之泉；临穴爻，或伏穴爻之下，或白虎临金，皆主有石有水。

青龙发动临子孙，决主新迁；朱雀飞来带官鬼，必然争讼——若青龙发动，或值子孙，必主迁移；朱雀官鬼并日辰动爻飞入穴，主夺地争讼。

应爻加木临玄武，前有溪桥；日辰冲土镇螣蛇，边通道路——若应爻并木爻临玄武，主墓前定有溪桥。

螣蛇为路，临辰戌丑未之爻，与日辰动爻冲克，主近道路。

螣蛇土爻飞入穴爻，或与穴爻相冲，主有道路穿坟。

朱雀火发动爻，厨庭炊衅之旁；青龙财库相生，店肆仓库之畔——朱雀火爻发动临财，必近厨庭烟灶之所。

青龙临四墓，逢财相生有气，必近店铺酒肆；若遇庚申癸酉丁酉金，为仓库之所。

玄武世龙入穴，暗地偷埋；勾陈土动落空，依山浅葬——玄武世爻并日辰动飞入穴，主偷埋盗葬，或暗地瞒人出殡；勾陈土动或空或发动，必依山所附近浅土浮葬是也。

日合鬼爻有气，近神庙社坛之旁——鬼旺有气，或临青龙贵神与日辰相合，主近神庙或古迹灵坛之所。

动临华盖逢空，傍佛塔琳宫之所——华盖穴爻并鬼动逢空，乘旺有气，主近寺院，不然为匠艺人家，有响音之所。

世应逼左右之山欺穴，龙虎磕头——世应逢青龙辰爻、白虎寅爻，为龙虎碰头，克穴则凶。

交重并旬内之水伤身，沟河插脚——水爻动在日辰旬中，居穴之前，主有沟河插脚之水。

生生福合三传上，百子千孙；重重墓在一爻中，三坟四穴——三传即年、月、日三建也。

或福德逢穴爻，更在三传之位相生相合，主百子千孙。

六亲、世应、日辰、动爻重重墓在一爻之内，主有三坟四穴；应爻鬼爻墓归一爻之内，主有外人同葬。

神不入墓，游魂之鬼逢空；鬼已归山，本命之爻逢合——亡命并鬼爻逢空、穴爻化鬼逢空及临游魂卦，皆主鬼不入墓游魂。

世居外卦空穴空墓，主无埋葬之地或葬他乡。

若带凶煞克卦身者，必主恶死。

亡命穴爻相生相合，或鬼爻逢墓，谓鬼已归山。

若在外卦应爻者，亦知其附葬也。

日带应爻劫煞入穴，劫塿开棺；用并世象动爻克应，侵入作穴——日辰并玄武、应爻带煞飞入穴，或动爻破穴破墓，主劫塿开棺；冲克亡命，主暴弃尸骸。

世应并日辰之煞动破穴爻，为世爻并日辰动爻克应，主侵入坟地作穴；与应爻并日辰克穴，主他人侵自己坟地而埋葬。

客土动而墓爻合，担土为坟；朝山尊而穴法空，贪峰失穴——客土者，外卦土、应土是也，与穴爻墓爻发动相合相生，主是担土为坟。

或旁土为左右臂，朝山在长生贵人位，主前有贵峰耸秀；若穴空，主有贪峰失穴之象，苟或不空，即朝山耸秀之。

子孙空在日辰之后，穴在平阳；兄弟爻落世应之间，坟迁两界——子孙在日辰之后逢空，或勾陈亲戊、己、辰、戌、丑、未爻，或爻在明堂宽大之地，多主平地作穴。

世应同临穴爻，更临兄弟之爻，或在世应之间，皆主坟迁两界，若在日辰前后，两间之爻亦然矣。

日辰与动爻破穴破墓，定合重埋；世应并穴道冲尸冲棺，当行改葬——日辰发动冲破墓爻，世应冲尸冲棺，或父化父、兄化兄、鬼化鬼、财化财，皆主重埋改葬。

又云“金为尸首，木为棺，土为墓兮仔细看”。

重交生穴，经营非一日之功；龙德临财，迁造为万年之计——交重二爻发动，并日辰皆生穴爻，主加工用事非一日之可成。

喜龙临财爻，子孙生旺有气，与穴相生相合，主所造之坟美丽悠久。

应飞入穴，必葬他人，煞动临爻，凶逢小鬼——如应爻飞入穴爻，主外人同葬，或是他人旧墓之旁。

凶煞犯亡人本命，或亡人本命临死绝之地，主亡人不得善终，或不得善疾而死。

犯天地六空亡之煞，骸骨不明；穴遇三传刑刃之空，尸首损伤——六空，即六甲旬空也；三传，乃太岁、月建、日辰也。

三刑羊刃，且如己卯日占得坤卦，甲子亡命，穴临上六癸酉金，乃甲戌旬中空金，并甲寅旬之空，甲子三传带刑刃凶煞伤克木命穴爻，或有在日辰旬之空亡，主骸骨不明，尸首有损。

逢冲逢克怕犯凶神，相合相生真为吉兆——用爻逢凶神相克、相冲、相刑，为凶恶之兆；青龙福德为吉神，生合拱扶，为吉祥之兆。

爻生之子孙逢官逢贵，临三传必作官人——穴生之爻临子孙，逢官星贵人，临三传生本命作印绶，主官职之荣。

穴中之象数合禄合财，若两金当为财主——穴临旺气，有子孙财官爻在五爻之下，若子孙相生相合，如财禄两全，乃官家之子也。

游魂福德空冲，主流荡逃移；恶鬼凶神变动，见死亡凶横——子孙逢空冲在游魂卦，主逃离之人；空亡主流荡不回乡；白虎螣蛇凶神并鬼克身世，主有死亡凶横。

损父母子孙之财鬼，鳏寡孤独——卦内父受损兼不上卦，主出孤儿子孙；子孙受损兼不上卦，主绝嗣；财爻受伤兼不上卦，出鳏夫；鬼爻受伤兼不上卦，出寡妇。

要指引明白，不可概论。

叠刃刑鬼破之劫亡，疲癃残疾——鬼临月破，兼三刑六害同克用爻，或乾宫主头面、喘息、嗽咳、小肠之疾，坎宫主头面、两耳、小便、气血、腰痛、胁心之疾，艮宫主鼻疮、手指、腿足之疾，震宫主骨、足、肝、腿、三焦、颠狂之疾，巽宫主额、鬓、膝、血气、风邪之疾，离宫主脾胃、痈疽、眼目、心痛、热症、汤火之疾，坤宫主肚腹、呕吐与血泻痢、黄肿之疾，兑宫主口齿缺、唇揿、皮肤之疾。

金鬼痨嗽，木鬼风邪，火鬼热症，水鬼吐泄，土鬼黄肿之疾，中间不可尽述，依理详推。

玄武遇咸池之劫煞，既盗且娼；青龙临华盖之空亡，非僧则道——玄武岁破月破共位临世爻，在坎出奸盗，或因盗致死；玄武咸池带合，主女堕风尘，淫奔败化；若世爻并胎神受克，主有堕胎产难之厄。

青龙华盖孤神值空亡有气，是为僧道之类。

月卦勾陈之土鬼，瘟疫相侵；阳宫朱雀之兄神，火灾烦数——月卦是月将勾陈土鬼临世身爻，主时灾瘟疫相侵；朱雀怕逢火，更在火位，主有火灾。

父母临子孙之绝气，后嗣伶仃；福德临兄弟之旺宫，假枝兴旺——父母以为孤煞，且如子孙爻属火，火绝在亥，若父母临亥爻动，主后嗣伶仃；若子孙临亡命，或在兄弟爻临旺相，自假宫来，故主假枝兴旺也。

动并旬中之凶煞，立见灾危；穴临日下之进神，当臻吉庆——劫刃、刑害、月破等煞在日辰旬中发动，若被刑冲伤克身命，主见灾危劫杀之事。

穴逢日辰进神值财福，主臻吉庆康宁，则如戊寅日占，得巳穴爻逢财福星也。

看已形知既往，察过去知未来——看已往可见之形察吉凶，过去未来之兆，无不验也。

事与世应互同，可见卦中之体用——世为体，应为用，有体用发动，系于事体如何也。

动与日辰相应，方知爻内吉凶——事与日辰生合者吉，日辰与用冲克者凶。

三十、鬼神徼福鬼神，乃当今之所尚，祷尔上下，在古昔而皆然。

不质正于易爻，亦虚行乎祀典。

先看卦内官爻，便知鬼神情状——官鬼能为祸福，故观此可知其情状也。

旺神衰鬼，方寓乾巽堪推；阴女阳男，老幼旺衰可决——凡鬼爻旺相是神，休囚是鬼，阳为神为男，阴为鬼为女。

乾宫西北方，巽宫东南方之鬼也。

若在乾宫，必许天灯斗愿；如居兑卦，定然口怨伤神。

坎是北朝，艮则城隍宅土；离为南殿，坤则土地坟陵。

震恐神煞杖伤之男鬼，巽必缢死或颠仆之阴人。

八卦仔细推详，诸鬼自能显应——此以八卦推之，乾象为天神，在此宫属火，宜许点天灯斗愿类。

更值勾陈，必有土神见得；如临朱雀，定然咒诅相侵。

白虎血神，玄武则死于不明之鬼；青龙善愿，螣蛇则犯乎施相之人——此以六神推之。

勾陈职专田土，鬼爻临之，乃是土神为祸类。

金乃伤司，火定灶神香愿；木为枷锁，水为河泊之神——此以五行推之。

金乃刀兵所伤之鬼，旺是伤神，衰是伤鬼类。

若见土爻当分厥类——土鬼阴爻是阴土，阳爻是阳土，或从木化是木头土，临应冲世是飞来土，若日月动变者，五方土类也。

鬼墓乃伏尸为祸，财库则藏神不安——鬼爻属金，卦有丑动是金墓；妻财属木，卦有未动是木墓。

余仿此。

修造动土，必然煞遇勾陈；口舌起因，乃是土逢朱雀——此亦土鬼也，如勾陈，必因修造动土以致不安。

或犯井神，水在初爻遇鬼；或干司命，火临二位逢官；若在门头，须犯家堂部属；如临道上，当求五路神祗。

四遇世神，鬼必出门撞见；六逢月合，神须远地相干——水鬼临于初爻断井神，火鬼临于二爻断司命，如鬼临三爻断家堂，如临五爻断路头五圣，临四爻断出门撞祟，临六爻断远处染邪。

鬼克身冤家债主，身克鬼妻妾阴人。

我去生他，卑幼儿童僧道；他来生我，宗祖尊长爹娘。

若无生合克刑，必是兄弟朋友——此以卦身推之。

鬼生卦身为父母，卦身生鬼为子孙，鬼克卦身为冤仇，卦身克鬼为妻妾，二者比合为兄弟朋友姊妹之鬼。

刑不善终，绝则无祀——鬼带刑爻，必非善终之鬼，当以五行所属推其何死鬼；不上卦看伏何爻下，便知是何鬼祟，如伏父下为家先，伏福下为小儿类。

如临日月，定然新死亡灵——卦无官鬼而日辰是鬼者，必然新死亡灵为祸。

若日辰是鬼，而卦中又有鬼，是近日新许之愿未酬也。

自入墓刑，决是狱中囚犯——如未日占卦，得木爻官鬼入墓，必是死于囹圄囚狱之鬼；旺相发动则是庙神。

旁爻财合，必月下之情人；应位弟生，乃社中之好友——财爻动合鬼爻，或财化鬼、鬼化财，自相作合者，必与病人私通之人为祸。

化出鬼爻临玄武，则穿窬之鬼；变成父母遇螣蛇，则魇魅之精——鬼动化出六亲，即以化出者断，如化兄为朋友、兄弟、妯娌类。

若化鬼加玄武，必是盗贼；化父母是伯叔六亲；加螣蛇，乃其家因匠人造作魇魅，以致人口不安；父化官，虽非螣蛇，亦是匠人作弊。

太岁鬼临，乃祖法之旧例；日辰官并，是口许之初心——若太岁日辰俱官，则目下许酬祖先例未完。

持世则来酬旧愿，伏为有口无心；变财乃不了心斋，空则有头无尾——鬼爻持世，有旧愿宜酬类。

鬼在宅中居住不稳，官临应上朝向不通——内卦第二爻为宅若动鬼临之，住宅不安，常有疾病；若应爻临鬼，其宅朝向不利，宜改作为喜。

兑卦金龙干佛像，坎宫木动犯划舟——金在兑宫发动，金身佛像；木在坎宫发动，舟辑之象。

水土交加在乾宫，则三元大帝；火金互动于兑卦，为五道伤官——三官；天地水三官，乾宫土水互化遇官爻者是也。

五道乃刀剑之神，在兑宫互相发动而遇官鬼者是也。

三空无香火之堂，怪动有不祥之祸——三爻空，其家不奉香火。

怪爻四季月，初六爻是仲月，二五爻是孟月，三四爻是季月。

临父母必有怪器，加玄武是盗人之物，凡遇此爻动，虽非鬼爻，必是怪事。

螣蛇又动临鬼爻，然后可言妖怪。

龙遇文书独发，经文可断——如父母独发，乃祖宗求祀，临青龙则有善愿经文。

蛇逢官鬼属阴，梦寐难当——鬼临螣蛇，必有虚惊怪异，若在阴宫阴象则有梦寐，冲克世爻用爻，必梦中所见神祟。

动入空中值鬼，恐失孝思之礼——官爻动空化空，皆主先亡中有失祀礼。

若在他宫外卦，则是眷中曾会祀礼不设其位。

静居宅上临木，家停暴露之棺——本爻官鬼静临二爻，或木鬼伏于父母下，其家必然停柩不安。

三十一、出行人非富贵，焉能坐享荣华？苟为名利，宁免奔驰道路？然或千里之迢遥，夫岂一朝之跋涉？途中休咎，若个能知？就里灾祥，神灵有准。

父为行李，带刑则破损不中；妻作盘缠，生旺则丰盈足用——出行以父母为行李，旺相多休囚少类，旺空虽有而不多，带刑害破损旧物。

妻财为财物本钱类，旺相充满，休囚微少；若从兄弟化出必合本，或是借来非已之物也。

世若衰弱，哪堪水宿风餐——世为自己，生旺则健，休囚则倦，所以不堪劳碌于风霜中也。

应若空亡，难望谋成事就——应爻为所往之所，最怕空亡，主地头寂寞，谋事难成，不能得意而回。

间爻安静，往来一路平安——间爻为往来经历所在，动则途中阻滞；若得安静，则往来平安无阻。

临财福动，途中谋望胜于地头。

太岁克冲，行止终年挠括——太岁发动冲克世爻，其人出外终年不利，更加白虎凶煞，尤非吉兆也。

世伤应位，不拘远近总宜行；应克世爻，无问公私皆不利——世克应，是我制他，所向通达，去无阻节；应克世，所向闭塞，更遇动爻日辰刑克，更不吉利。

八纯乱动到处皆凶——八纯乃六冲之卦，六爻不和又遇乱动，何吉之有？两间齐空独行则吉——间爻若空，主无阻滞，又为伴侣，若二爻皆值旬空，宜自独行，庶免同伴之累。

世动订期，变鬼则自投罗网；官临畏宿，化福则终脱樊笼——世爻不动行期不定，动则期已定矣。

世应俱动宜速行。

若世动变出鬼爻，去后必遭祸患。

或鬼持世，乃是逡巡畏缩，欲行不行之象。

鬼化子孙，虽有灾患不足畏也。

静遇日冲，必为他人而去；动逢间合，定因同伴而留——世爻安静，遇日辰动爻暗冲者，他人浼去，非为自己谋也，日辰并起合起皆然。

若世爻发动，遇日辰动爻合住者，是将行而有羁绊，未能起程；间爻方是同伴羁留。

欲断行期，须逢冲日。

世右逢空，最利九流出往——世空去不成，强去终难得意，徒劳奔走。

若九流艺术及公门等人，是空拳问利，反吉。

土如遇福，偏宜陆地行程——卦中火土爻乃是陆路，水木爻是水路。

若临财福吉，兄鬼凶。

鬼地墓乡岂宜践履，财方父向动可登临——鬼地木乡，财方父向，如自占卜，皆以世位而言。

官鬼之方及鬼之墓方、世之墓方并克世之方，此等凶方不可践履；宜往财福之方，为大吉利也。

官挈玄爻刑克，盗贼惊忧——官鬼临玄武本是盗贼，若与世爻刑克，不免盗贼之忧。

兄乘虎煞交重，风波险阻——兄加白虎及忌神动，或鬼在巽宫，动来克世，皆有风波险阻。

妻来克世，莫贪无义之财；财合变官，勿恋有情之妇——财动刑克世爻，恐因财致祸；若世与财爻相合，而财爻变出鬼来刑克者，恐因色致殃。

故言“勿贪无义之财”，勿恋可免，于终吉利也。

父遭风雨之淋漓，舟行尤忌——父为辛勤劳苦之神，动则跋涉程途，不能安利；刑克世爻，必遭风雨所阻。

父为舟，克世行船不利，故尤忌。

福遇和同之伴侣，谒贵反凶——子孙持世最吉，主逢好侣，行路平安；若为谒贵而出行则不宜。

子动谓之伤官，反不利矣。

艮宫鬼坐寅爻，虎狼仔细——艮为山，寅属虎，若艮宫见寅鬼，是虎狼也，若不伤世，与我无害，倘或伤应，即伤他人。

卦见兄逢蛇煞，光棍宜防——兄主劫财，若加螣蛇动，必有光棍劫损财物，无制宜防，有制无妨。

鬼动间中不谐同侣——鬼在间爻动，若非伴侣不和，即是伴中有病，克世主自有悔。

兄兴世上我费盘缠——兄弟爻主耗费赀财，持世则多虚费；不临世上，动自他人，损耗我也。

一卦如无鬼煞，方得如心——官鬼主祸灾，故不宜见之；即如出现，或得安静或有制伏，纵见无妨。

六爻不见福神，焉能称意——子为福德，又为解神，若不上卦或落空亡，不能制鬼，则鬼煞专权，恐有灾祸。

主人动遇空亡，半途而返——隔手来占，须看何人出行，如卜子孙则看子孙，主人者用神也，余仿此。

如动遇空亡，行至半路复回；动化退神亦然。

财旺临月建，满载而归——出行若得财爻旺临月建，生合持世，不受刑克，定主满载回家。

但能趋吉避凶，何虑登高涉险。

三十二、行人人为名利，忘却故乡生处乐；家无音信，全凭《周易》卦中推。

要决归期，但寻主象——主象者用神也，卜官员看官爻，幼辈看子孙爻，妻奴看财爻，兄弟朋友看兄爻，尊长看父爻，不在六亲之中者看应爻。

主象交重身已动，用爻安静未思归——主象即用爻也，动则行人已行；如用爻安静又无日辰动爻冲并者，安居异乡未起归念。

克速生迟，我若制他难见面——用动克世或世落空亡，人必速至；生合世爻人必归迟；最忌世爻动克用爻，乃未能归也。

三门四户，用如合世即回家——三四爻为门户，临用爻动，归程已近；而用爻又无制伏，动来生合世爻者，可立而待也。

动化退神，人既来而复返——用爻若化进神，行人急回不日望；化退神，行人虽来仍返，或又往处。

既来而复返者，总言不能归也。

静生世位，身未动而怀归——六爻安静人不思归，若用爻生合世爻，身虽未动已起归意。

若遇暗冲，睹物起伤情之客况——用爻安静，本无归意，若遇日辰冲动，必然睹物思乡，将欲回家。

倘月建动爻克之，亦难起程也。

如逢合住，临行有尘事之羁身——用神发动本是归象，若遇动爻日辰合之，因事绊住不得归来，须待月日冲之可到，远断年月，近断日时。

世克用而俱动，转往他方——不宜世克用爻，若安静受克者，原在旧处；若发动人已起程；如被动世克之，而用爻亦动者，则转往他处。

用比世皆空，难归故里——世爻旬空者速至，如用爻亦值旬空，纵世空而不能来也。

不可一概而言，故曰“用比世而皆空，难归故里”。

远行最怕用爻伤，尤嫌入墓——凡卜远行，若用神出现不受伤克，不值旬空月破，主在外吉利，归迟无妨；若逢墓绝及日月动爻变刑克，皆主不吉。

近出何妨主象伏，偏利逢冲——近出若用爻伏藏，必因事故不归，值日便到；若安静，至冲动日到；如旬空安静，至出旬逢冲日到。

若伏空乡，须究卦中之六合——用神若伏不空之飞爻下，须待冲飞之日可来；如伏空爻之下，得日辰动爻合之即出。

速则当日来，迟则值日到。

如藏官下，当参飞上之六神——用爻伏于官爻下，必为凶事所羁，临勾陈跌仆损伤，临螣蛇勾连惊恐，临白虎或官鬼属土卧病不归，临玄武盗贼所阻，或贪色不归。

其余下文引证类推之。

兄弟遮藏，缘是非而不返——用爻伏于兄弟下，必因赌博，加朱雀是口舌争斗，临白虎为风波所阻。

子孙把持，由乐酒而忘归——用爻伏于子孙下，必为游乐饮酒，不然因僧道，或六畜，或子孙幼辈之阻，不得归也。

父为文书之阻滞——用爻伏于父爻下，必为文书阻节，或因尊长、手艺人拘留。

财因买卖之牵连——用爻伏于旺财下，必为经营买卖得利忘家；财若空亡或遇兄动，多因折本；若加咸池，定然恋色而忘归。

用伏应财之下，身赘他人——用爻伏于应位阴财之下，必赘他人；若临阳象生合世身，必代他人掌财不返。

主投财库之中，名留宦室——用爻伏于财库下，其人必在富家掌财；伏神如遇墓绝，则是依傍度日耳。

五爻有鬼，皆因途路之不通——用爻伏于五爻官鬼之下，必因关津不通而阻也。

一卦无财，只为盘缠之缺乏——卦中动变日月皆无财爻者，为无路费不归。

墓持墓动，必然卧病呻吟——用爻如墓化墓，或持鬼墓，或伏于鬼墓爻下者，皆主卧病不回；若伏官爻下或临白虎，必在狱中，非病也。

世合世冲，须用遣人寻觅——用爻安静而世动冲起之，合起之，用爻伏藏世去提起，若用爻入墓世去破墓，皆宜自去寻觅方回。

合逢玄武，昏迷酒色不思乡——或用临玄武动而遇财爻合住，或用伏玄武财下，皆主贪花恋色不思乡也。

等冲破合爻，庶可归来；若用伏玄武鬼下，而财爻不相合者，其人在外为贼未归也。

卦得游魂，漂泊他乡无定迹——游魂卦用爻发动，行人东奔西走不在一方；游魂化游魂，行迹不定；游魂化归魂，游遍方归。

日并忌兴休望到，身临用发必然归——忌神临身世或日辰克用，皆主不归；若得用临身世，出现发动或持世动，立可望归。

父动卦中，当有鱼书之寄——凡占书信，卦有父母爻动，主有音信寄来。

财兴世上，应无信之来——独占书信，以父母爻为用神，若世持财动则克父矣，故无雁信之来也。

欲决归期之远近，须详主象之兴衰——断归期，全在合待冲、冲待合、空待出旬、破待补合、绝待逢生、墓待冲开等法，当以如是推详。

要知远近，兼决于兴衰。

动处静中，含蓄许多凶吉象；天涯海角，羁留多少利名人。

三十三、舟船凡卜买船，断同船户——凡卜买船与雇船，断法相同；如舟子自卜，当以船家宅断之，又非此断法也。

六亲持世，可推新旧之由——凡推船之新旧，当以六亲持世决之，财福是新，父母是旧，兄弟是半新旧，官鬼多灾惊。

兼以衰旺决之。

诸鬼动临，可识节病之处——金鬼钉少，土鬼灰少，木鬼有缝，水鬼有漏，火鬼有燥裂。

初二爻为前仓，要持财福；五六爻为后舵，怕见官兄——初二爻为前仓，三四爻为中仓，五六爻为后舵。

爻作梢公，不宜伤克——卜船以父母为舟船，卜驾撑以父母爻为梢公。

要旺相生合世爻为吉，如发动伤克世爻，为凶。

龙为舟尾，岂可空刑——青龙为船尾，临财旺动，持世生合世，皆主利益称意。

螣蛇辨索缆之坚牢——螣蛇为索缆，休囚值旬空则枯烂，旺相持吉神则坚牢。

白虎为帆樯之顺利——白虎属风，故取为风帆，若生旺带财福吉神，动持生合身世，则船有好帆，使风顺快；若白虎带凶鬼恶煞，旺动克害世身，或卦得反吟，主遭失风倾覆之患。

六爻皆吉不伤身，四海遨游无阻滞——六爻生合财福吉神，又生旺持世持身，动爻又不来伤克，则无往不吉，虽远游于五湖四海，亦皆顺利也。
