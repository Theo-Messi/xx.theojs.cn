# 卜筮正宗(黄金策)-卷二

元顺帝太子寝殿后新甽一井中有龙出，光焰烁火，变幻不测，宫人见之莫不震慑。

发动空亡，乃验天书之诈——巳上螣蛇发动，不临空化空，其怪异或者有之。

如遇冲遇空，是诈说非真，如宋真宗时天书下降之类。

居临内卦，定成黑眚之妖——螣蛇鬼在本宫内卦，妖怪见于家庭，宋徽宗时有黑眚见掖庭之类。

欲知天变于何方，须究地支而分野——凡遇变异之象，须看见于何方，以所伤之方定之。

如子为齐域，丑为吴城，寅为燕城之类。

身持福德，其年必获休详——子孙为福德，生财克鬼神也，若得旺动，年必丰熟，国正民安，官清太平，万物咸亨之象。

世受刑伤，此岁多遭惊怪——世乃年时主爻，三农百姓、五谷六畜皆系于此，临财福旺相，必然称意，如受岁、月、日及动爻克，必多惊险。

年丰岁稔，财福生旺而无伤——子孙得地，财爻有气不空，兄鬼衰静，必是丰年熟岁。

冬暖夏凉，水火休囚而莫助——以财父爻看水旱，水火爻看寒暑。

若水居空地冬必暖，火居死绝夏必凉；若旺动克世，暑必酷，寒必严也。

他宫伤克，外番侵凌——他宫为外番，无他宫则看外卦，若来伤克本宫，其年外番必来侵犯，外生内卦必多进贡。

本卦休囚，国家衰替——本宫为国家，无本宫则看内卦，旺相国家强盛，无气则国家衰替。

阴阳相合，定然雨顺风调——凡遇世应相生，六爻相合，其年必主雨顺风调；更得安静，财福不空，必是丰登之岁。

兄鬼皆亡，必主民安国泰——兄弟乃克剥破败之神，官鬼系祸殃之主，二者空亡或不上卦，必主国泰民安。

推明天道，能知万象之森罗，识透玄机，奚啻一年之休咎！四、国朝君恕则臣忠，共济明良之会；国泰则民乐，当推祸福之原。

虽天地尚知共始终，况国家岂能无兴废？本宫旺相，周文王创八百年之基；大象休囚，秦始皇遗二世之祸——如臣卜以本宫为国朝，以太岁为君爻，岁合为后爻，月建为臣爻，日建为东宫，子孙为黎庶，父爻为国。

卜得本宫旺相，如周文王子孙享国八百年之久；若本宫休囚，大象又凶，则如秦始皇二世亡国。

九五逢阳，当遇仁明之主；四爻值福，必多忠义之臣——五爻为君位，逢阳象遇青龙财福，是仁明之君。

四爻为臣位，临旺福乃敢谏直臣，临兄鬼乃阿谀佞臣也。

岁克衰宫，玉树后庭花欲谢——本宫衰弱遇太岁克，国有乱亡之兆。

陈后主选宫女，曲有“玉树后庭花”，君臣酣歌，旦夕为常，后为隋所灭。

年伤弱世，鼎湖龙去不多时——以下指言国君自卜。

如太岁刑冲克害世爻，主疾病或内难将作。

世临沐浴合妻财，夫差恋西施而亡国——皆指言帝自卜也。

如世临沐浴合财爻、应爻或沐浴动克合世，必是好色，如夫差恋西施之美，为越所灭。

应带咸池临九五，武后革唐命而为周——君自卜以应爻为皇后，若带咸池，其后必淫，更居九五尊位克世，如唐武后废中宗为庐陵王，革唐命为周。

游魂遇空，虞舜南巡不返——卦遇游魂不宜迁都巡狩，若加凶煞克世，或世爻动化墓绝，如虞舜南巡崩于苍梧之野。

归魂带煞，始皇返国亡身——若归魂卦遇动爻克世身，如始皇求仙海上，返国崩于沙丘。

子发逢空，张子房起归山之计——他宫子孙为臣，若逢空动被世克害，必是君欲害臣，如汉张良弃职从赤松子游也。

将星被害，岳武穆抱吁天之冤——将星，寅午戌日卜，午爻为将星，其余类推。

若将星临财子，必得忠职智勇，值官鬼白虎，必强悍之将。

若将星持鬼克害世爻，恐有造谋之变；若将星被动爻克害，如岳武穆遇秦桧之害也。

应旺生合世爻，圣主得椒房之助——应为皇后，若旺相合世爻，更临财福，主后智略仁慈，导君以善，如汉马后、宋宣仁，为女中尧舜是也。

日辰拱扶子位，东宫摄天子之权——若本宫子孙生旺，更得日辰扶助，欲传位太子，当国摄天子事也。

世克福爻，唐玄宗有杀儿之事——若世克本宫之墓绝子孙，太子遇谗被害，如唐玄宗信李林甫谱，将太子、英鄂五瑶、光王琚皆废，复赐死。

子伤君位，隋杨广有弑父之心——本宫子孙旺动克害世爻，乃太子有篡位之兆，如隋杨广弑父自立为帝。

一卦无孙，宋仁宗有绝嗣之叹——卦中无子孙或子孙休囚动入墓绝，必是国无太子，如宁仁宗无子而叹。

四爻克子，秦扶苏中赵相之谋——四爻乃臣位，若旺动伤克本宫子孙，则如秦太子扶苏被赵高矫诏赐死。

身值动官，唐太宗禁庭蹀血——身世持官带杀旺动，必至杀克兄弟，如唐太宗伏兵玄武门，射死建臣元吉，血流禁庭马蹀践也。

世安空弟，周泰伯让国逃荆——世持空弟，与应爻合，有吉神动克，是兄弟推让天位之象，如周泰伯托为采药逃之荆，蛮让位季历也。

凶神生合世爻，玄宗信林甫之佞——若鬼煞动来生合世爻，必是佞臣阿谀，人君信任，如唐玄宗信任李林甫一十九年，养成天下大乱。

君位克伤四位，商纣害比干之忠——四爻为臣，持财子而被君爻克伤，如比干之尽忠，而被纣王之诛也。

离宫变入坎宫，带凶煞而徽钦亡身于漠北——卦象凶，世又遭克，或动入墓绝，乃死亡之兆。

离南坎北，离化坎由南入北，如宋徽钦被金所掳，死于漠北。

乾象化为巽象，有吉曜而孙刘鼎足于东南——乾变巽宫，大象皆凶，若有吉曜，如刘玄德与吴魏三国鼎足而立也。

国之治乱兴衰，卦理推详剖决。

五、征战医不执方兵不执法，堪称大将才能？谋事在人成事在天，当究得先师妙论。

观世应之旺衰，以决两家之胜负，将福官之强弱，以分彼我之军师——世为我，应为彼，世旺克应则胜，应旺克世则负。

子为我之将，鬼彼之师。

父母兴隆，主望旌旗之蔽野；金爻空动，侧听金鼓之喧天——父母为旌旗；金动则闻金鼓声，金空则响故也。

财为粮草之本根，兄乃伏兵之形势——财为粮草，旺多衰少，空为无粮；兄为伏兵，又为夺粮之神，不宜旺动。

水兴扶世，济川宜驾乎轻舟；火旺生身，立寨必安于胜地——水若动来生扶世身，或水爻子孙动，宜乘舟决战以取胜；火若旺动生扶世身，结寨必得形胜之地也。

父母兴持，主帅无宽仁之德，子孙得地，将军有决胜之才——父母持世动，乃主帅不恤士卒，上下离心，若带兄弟官鬼，须防自变；若子孙持世旺动，将军必决胜千里。

水爻克子子孙强，韩信背水阵而陈余被斩——世持水动或水爻克子孙，若子孙亦动，得日月生扶，可效韩信背水战而反胜也。

阴象持兄兄克应，李愬雪夜走而元济遭擒——兄为伏兵，在内象动克应爻，乃我之伏兵也；克世是他人之伏兵。

若在阳象宜日间伏，在阴象宜夜间伏，如唐宪宗朝李愬雪夜衔枚，直捣蔡城以擒吴元济也。

世持子而彼伤，可效周亚夫坚壁不战——世持子孙，将必才能，可以克敌。

若被动克宜固守，不宜速战，如汉景帝时七国反，帝使周亚夫屯细柳以攻之，中夜军惊，扰乱至帐下，亚夫坚卧不起，深沟高垒，数日乃定，遂破七国之兵。

应临官而遭克，当如司马懿固垒休兵——应持官旺，彼将才能，我难与敌，虽有子孙动不能大胜，如三国时司马懿自料不能如孔明，甘受巾帼，坚壁不战也。

世持衰福得生扶，王翦以六十万众而胜楚——身世虽持子孙，衰弱亦难胜，若得月建日辰生扶，可效始皇时王翦以六十万人而成胜楚之功。

卦有众官临旺子，谢玄以八千之兵而破秦——官父虽多而安静，子孙虽少而旺动，必寡可胜众也，如晋谢玄、刘牢以八千兵破秦王苻坚九十万众也。

两子合世扶身，李郭同心而兴唐室——卦有两子旺动生世，主有二将合谋胜敌，如唐李弼、郭子仪二人，同心以忠义自厉，终能靖乱复兴唐室。

二福刑冲化绝，钟邓互隙而丧身家——两重子孙旺动皆化入死墓绝空，虽胜敌将，必争权夺宠，两相残害，如晋钟会、邓艾领兵平蜀，蜀平而嫌隙互生，乃至自相屠戮，身家俱丧。

子化死爻，曹操丧师于赤壁——子孙为我军卒，若动入死墓绝败，应临鬼父动伤身世，必致损兵折将，如曹操为周瑜黄盖火攻所败。

世逢绝地，项羽自剔于乌江——世为国主、三军之帅，宜旺动克应，若衰世而被应爻刑冲克害，动入死墓空绝者，如项羽自刎于乌江也。

水鬼克身，秦苻坚有淝水之败——水鬼旺动伤克世身，敌兵必得舟楫渡江之利，如秦苻坚败于谢玄八千渡江之兵也。

火官持世，汉高祖遇平城之围——火官带鬼，贼寨必近，火爻持世，须防困围。

子孙旺动被围得胜，若子衰官旺，如汉高祖被围平城七日乃解。

应官克世卦无财，张睢阳食尽而毙——应爻持鬼冲世，卦中无财，乃食尽死亡之象，如张巡被围睢阳城也。

世鬼兴隆生合应，吕文焕无援而降——旺鬼持世，乃困围之象，卦爻又无财，子孙又弱，世又生合应爻，乃兵少食尽降敌之兆。

宋吕文焕守襄阳，元兵围久，贾似道隐蔽不援，城中食尽遂降。

外宫子动化绝爻，李陵所以降虏——子在外宫动，世被应克，终必有败，又化绝爻，不免降虏，如汉武帝时李陵之事也。

内卦福兴生合应，乐毅所以背燕——子孙发动反去生合应爻，伤克身世，是我将卒有背主降敌之兆，如燕将乐毅背燕投赵是也。

鬼虽衰而遇生扶，勿追穷寇——官爻虽衰，若遇动爻日辰生扶拱合，是敌兵虽少，必有救援。

子虽旺而遭克制，毋急兴师——子孙虽旺，若被日辰动爻克害，彼必有计，不可急攻，攻之必被摧折，虽不大败，亦损军威。

宜缓图之。

鬼爻暗动伤身，吴王被专诸之刺——旺官暗动克害世身，如吴王被专诸之刺；世克暗动之鬼或子动来救，如荆轲刺秦王不中，自反被诛也。

子化官爻持世，张飞遭范张之诛——子孙化官鬼生合应爻，反来克害身世者，是我兵卒杀主降敌，如后汉张翼德被部卒范疆、张达之刺帐下，因之而投孙权也。

要试用兵之利器，五行卦象并推详——土为炮石，金为刀箭，水木为舟，火为营寨；又乾兑为刀，震巽为弓马，火为枪，坤为野战类。

若有克应之神，宜用此器敌之，如应爻克世，须防敌人用此器也。

仁智勇严之将岂越于此？攻守克敌当审于时。

六、避乱人有穷通，世有否泰。

自嗟薄命，运当离乱之秋，每叹穷途，聊演变通之《易》。

因录已验之卦爻，为决当今之贼寇——官鬼之方并官鬼所克之处，休往；子孙之方并生我之处，宜去。

如占守旧处，得子孙独发生我，止于惊恐，占往处亦然。

此一篇之大旨也。

鬼位兴隆，贼势必然猖獗；官爻墓绝，人心始得安康——官鬼旺相发动，贼必猖獗；若得休囚安静，日辰动爻制它，则安卧无惊。

路上如逢休出外，宅中如遇勿归家——内卦为宅，外卦为路，鬼在外动，出外必遇，宜守家中；若内动，宜遁于外。

动来刑害，总教智慧也难逃；变入空亡，若被勾留犹可脱——若鬼动不伤世，任彼猖獗，不遭其祸；如被刑冲克害，必难逃避；若官爻变入死墓空绝，则是虎头蛇尾，虽有凶无咎之兆。

日辰制伏，何妨卦里刑伤；月建临持，勿谓爻中隐伏——官鬼动来刑克世爻，固是凶兆，若得日辰动爻克制冲散之，皆谓有救，必不为守。

唯怕月建日辰带鬼刑克世爻，虽卦中无鬼，不免遭害。

所恶者提起之神，所赖者死亡之地——鬼爻伏藏固吉，若被动爻日辰冲开，飞神提起，伏神仍被其害；如鬼爻真空真破，方许无灾。

自持鬼墓，坟中不可潜藏；或值水神，舟内犹当仔细——官鬼墓库之爻动来刑克或持世是也，凡遇此象，不可避于坟墓内；木鬼不可避于草丛中；水鬼不可避于舟船，金鬼不可避于寺观，火鬼不可避于窑冶而已。

子爻福德北宜行，午象官爻南勿往——官鬼所临之方，乃寇出入之墟，宜避之；子孙所临之地，乃贼不到之处，宜往之。

鬼逢冲散，何须克制之乡；福遇空亡，莫若生扶之地——子孙之方固吉，以其制鬼故也，若发动则取之可也。

若福静官动，而卦内有冲散官爻者，即以冲散之方为吉，其为得用之神故也。

若子孙空伏，衰静受制，而鬼爻又无冲散者，宜取生世合世之方为吉。

旺相内卦，终来本境横行——凡占贼寇来我境否，若官在本宫内卦发动，必来；在他宫外卦，则不侵境也。

若持世临内卦，直到我家；临外卦持应，虽来不入我室。

卦身亦忌临之。

动化退神，必往他乡剽掠——官爻发动，若化退神，将往他处劫掠也；如化进神，寇必速到，宜急避之。

官运旺福合生身，反凶为吉——官爻发动克世，必遭毒手，若得化出子孙制鬼，或动子财反来生合世身者，必然因祸致福。

阳化阴财刑克世，弄假成真——官爻发动不伤世爻，而被动财反伤世爻者，必因贪得财物而惹祸也。

贼兴三合爻中，必投陷井——最怕动会鬼局，必主贼寇四边合来，虽欲避之，前遭后遇不能脱离。

卦有两鬼俱动克世，亦欲三合兄局，身虽无事，财物失散；三合父局小儿仔细；三合财局生合世爻，则主父母失散；三合子孙局克制鬼爻，为最吉也。

身在六旬空处，终脱樊笼——身世空亡，避之为吉。

官鬼临身，任尔潜踪犹撞见——官爻持世乃是寇贼临身，如何可避？如至捉去而占，亦不能脱彼而回。

子孙持世，纵然对面不相逢——子孙持世，不动亦吉，发动尤妙。

若临月建或带日辰，或在旁爻旺动，皆吉，卦中虽有鬼动，不足畏也。

兄变官爻，窃恐乡人劫掠——卦中无鬼而遇兄动变出者，须防邻人乘机劫盗财物，非真贼寇也；兄在内卦，是近邻，在外卦，远方人也。

财连鬼煞，须防臧获私藏——卦中无鬼，财变官爻者，是奴婢假盗贼劫物，或在乱中被其其藏匿也；若在外卦乃邻里妇人。

日辰冲克财爻，妻孥失散；动象刑伤福德，儿女抛离——官动必有惊险，不拘日辰动爻被其伤处即不太平。

如冲克财爻，主妻孥扶散；冲克子孙，必主儿女抛离。

火动克身，恐有燎毛之苦；水兴伤世，必成灭顶之灾——卦中火鬼动来克世，主有火烧之祸；若水鬼克世，主有水患。

父若空亡，包裹须防失脱；妻如落陷，财物当虑遗亡——父爻空亡，非包裹失脱，须防父母有不测之忧；财空防失财物，否则妻妾有殃；子孙空则忧小口。

愿推之。

五位交重，两处身家无下落——凡遇五爻发动，东奔西走，避乱不暇，身宅两处，更遇日辰动爻冲散世爻，必无安身下落之所。

六爻乱动，一家骨肉各西东——六冲卦及六爻乱动者，主父母冲散，兄弟夫妇骨肉各自逃命，不能聚于一处。

福德鬼位刑冲带煞，则官兵不道——子动固是吉兆，若带刑害虎蛇而又变出官鬼者，乃是官兵乘乱劫掠。

官变兄爻克合伤财，则妻妾遭淫——官动刑克世爻，合住财爻，则身被擒，妻遭淫污；如不伤世而但合财爻者，自身虽无事，妻被辱也；更化兄爻，被奸而难望放回。

妻去生扶，只为贪财翻作祸——鬼动最喜衰绝，若有财动生扶，必因贪财惹祸。

世以己方，应以人言。

子来冲动，皆因儿哭惹成灾——鬼静最吉，若被子孙冲动，必有小儿啼叫，因而知觉，乃被其害，福旺官衰不妨。

得值六亲生旺，虽险何妨；如临四绝刑伤，逢屯即死——用爻遭克必有灾咎。

若受伤之爻如值生旺，不致伤命，唯怕临于绝地；若遇衰弱，一克即倒，而必致丧命也。

世遇乱离，既已逐爻而决矣；时遭患难，亦当随象以推之——平居无事，何暇占卜？或刑罚所加，户投所累，或官府捉拿，仇家报复，或祸起于无辜，殃生于不测，苟不避之，终为所害，是以不能无避害之占也。

然大概与避乱相似，故并附列之。

最怕官爻克世，则必难回避——凡脱祸避祸，遇鬼动伤世，皆不能避，持世亦然。

若鬼空绝静，如伏于世下者，日下无事，后当令恐复发觉。

大宜福德临身，则终可逃生——子孙能制鬼，为解神，若临身世或在旁爻发动，或值月建日辰，虽遇官鬼亦不妨事，大怕空亡墓绝受制。

官化父冲，必有文书挨捕——旺爻发动，名已入册，或有官批在外。

鬼爻亦动，事体紧急。

父化官、官化父刑克世爻者，必着公差挨捕。

日冲官散，必多亲友维持——官动固难逃避，若得日辰动爻冲散克制之，必有心腹亲友与我周旋解释。

鬼伏而兄弟冲提，祸由骨肉——官伏而被兄弟冲飞提拔者，或兄弟冲动官鬼来刑克者，是自家骨肉搜踪捕迹，恐难逃避也。

官静而旁爻刑克，事出吏书——鬼静而卦中爻动刑克世爻者，乃是下役及仇家陷害也；若化兄爻，彼欲索诈财物。

应若遭伤当累众——官鬼伤克应爻，必然累及他人，月建日辰亦然。

妻如受克定伤财——如遇兄动，必主破费财物。

偏喜六爻安静——六爻不动，官爻无冲并者，患难可避，户役可脱。

又宜一卦无官——无官鬼则主事必平安，空亡亦吉。

或身世之逢空——世身空亡，百事消散，虽有鬼动亦不妨事。

或用神之得地——用神旺相而无刑冲克害，不化死墓空绝，皆为吉兆。

天来大事也无妨，海样深仇何足虑——此二句总上文四节，总结而言，卦中有一吉神，决然无事也。

事有百端，理无二致，潜心玩索，若能融会贯通，据理推占，自得圆神不滞。

七、身命乾坤定位，人物肇生。

感阴阳而化育，分智愚于浊清。

既富且寿，世爻旺相更无伤；非夭即贫，身位休囚兼受制——人生一世，贵贱高低，欲知何等人物，但看世爻为主。

旺相又得日辰动爻生合，必主其人富贵福寿，若休囚无气而被日辰动爻克制，其人非贫即夭。

世居空地，终身做事无成；身入墓爻，到老求谋多戾——凡占身命，大忌世身空亡，主一生做事无成；如世身入墓，主其人如醉如痴，不伶不俐，诸谋少就。

卦宫衰弱根基浅，爻象丰隆命运高——盖人之根源系于卦，命之凶吉依于爻，故卦宫无气根基薄，爻象得时命运高。

若问成家，嫌六冲之为卦，要知创业，喜六合之成爻——遇六冲卦，必主作事有始无终；得六合卦，为人交游谦善，基业开拓。

冲中逢合后成，合处逢冲后败。

动身自旺，独立撑持，衰世遇扶，因人创立——世爻不遇生扶，而自强旺发动者，必白手成家，无人帮助；若无气而遇日月动爻生扶，日时合助，一生偏得小人心；岁月克冲，半世未沾君子德——世爻遇年月日生合，得贵人亲爱，小人忠敬，如见冲克，不免欺凌，如父来合定得父荫，兄来克受兄弟累。

遇龙子而无气，纵清高亦是寒儒——青龙子孙持世，必然立志高远，不慕功名富贵，如邵康节、陶渊明等辈。

子孙无气，是超群绝俗之寒士也。

逢虎妻而旺强，虽鄙俗偏为富客——白虎临旺财持世，其人虽不知礼仪，然必家道殷实，如李澄、萧宠之徒；旺财有制伏，亦粗通文墨也。

父母持身辛勤劳碌，鬼爻持世疾病缠绵，遇兄则财莫能聚，见子则身不犯刑——父母持世主辛苦劳碌，动则克伤子孙。

官为祸殃，遇之则主带疾病或招官讼，若贵人并临则贵。

兄乃破败之神，克妻破耗多端，一生难聚财物。

遇子孙不能求名，一生官刑不犯，安闲自在，衣禄丰盈，大怕休囚。

禄薄而遇煞冲，奔走于东西道路——以财为禄，若临死绝无气则禄薄，而世爻又被恶神冲动，无吉神救助，是至下之命。

福轻而逢凶制，寄食于南北人家——子爻若遇死墓绝空，谓之福轻，而世爻又被克制，是受制于人，必主依靠寄食于他人也。

子死妻空，绝俗离尘之辈——以福为子，财为妻，而爻若临死墓绝空之地，乃是刑丧妻子之兆，必绝俗离尘辈也。

贵临禄到，出将入相之人——贵人禄马旺临身世，而官鬼父母又来扶助，或月建日辰生合，必是将相之兆，富贵非常之人。

朱雀与福德临身合应，乃犁园子弟——子孙是喜悦之神，朱雀又善言语，若临身世，生合应爻，是合欢于他人，故为梨园子弟之兆，不然伶俐人也。

白虎同父爻持世逢金，则柳市屠人——父母属金，带白虎持世，是宰猪羊之辈，盖白虎临金为刀，而父母又克子孙之神，子孙为六畜，故曰屠人。

世加玄武官爻，必然梁上君；身带勾陈父母，定为野外农夫——玄武鬼主盗贼，如临身世乃梁上君子也；勾陈职专田土，加父母勤苦之神持世者，乃耕种耘耨之事也。

财福司权荣华有日，官兄秉政破财无常——若得财福二爻旺相发动，纵目下淹塞，终须发达；若见兄官当权旺动，虽目下亨利，亦有破败贫穷之时。

卦卜中年，凶煞幸无挫折；如占晚景，恶星尤怕攻冲——如卜中年运或问财福，必须财福二爻旺相，如发动生身或持世，得日月生合，又无动爻刑冲克害身世，是必妻财子孙无刑克破耗也。

倘占中年功名运，不可子孙发动，世持官爻并无日月动爻冲克害，得日月动爻生扶拱合，又得九五之爻生合，是必官上加官也。

如占生子，不宜子孙爻空伏墓绝、日月动爻克之。

如有日月动爻生扶提拔，即断其生扶提拔之年生子，后卷占验著名，兹不细述。

如占晚景结局，最怕世爻休囚，被日月动爻克冲。

如得子孙动来生世，当主晚年有子有孙，享孝敬之福。

如财爻相合无冲，许夫妇和谐。

如子孙克世，世爻旺相，纵有寿而子孙悖逆。

如子孙空绝无救，财爻无气，老年孤独不堪也。

如问寿数，生世之爻为寿；如生世之爻被何年刑冲克害，又看何年月伤克世爻，即此年寿数止矣。

《易林补遗》定大小二限，小限一爻管一年，正卦管前三十年，之卦管后三十年，互卦又互管六十年后，余屡卜无验，敢说其谬以示后学者。

正卦不利，李密髫龄迍邅——正卦者，卜卦前之事，如正卦兄，以前多苦。

之卦有扶，马援期颐矍铄——之卦者，变卦也，管卜卦后事，如变出生扶，将来旺健享福也。

一卦合同，张公艺家门雍睦——占身得六爻安静，无冲破克害，相生相合，则家门欢好，如张公艺九世同居，上和下睦也。

六爻同出，司马氏骨肉相残——六爻乱动，卦又冲克，或三刑六害者，必主亲情不和，骨肉相残，如晋司马氏八王树兵，俱遭诛戮。

闵子骞孝孚内外，父获生身；孔仲尼父友家邦，兄同世合——父母爻为生我之亲，若世能生合父母爻，如闵子骞之孝父母也。

若世爻与兄弟生合，如孔仲尼之内和兄弟，外信朋友也。

兄爻在本宫以兄弟言，在他宫以朋友言，看内外应爻以别亲疏。

世应相生，汉鲍宣娶桓氏少君为妇；悔贞相克，唐郭曦招升平公主为妻——世是一生之本，应为百岁之妻子，若见生合，必然夫唱妇随，若见冲克，必然琴瑟不调。

僦居鼓盆歌，世伤应位——世持虎蛇临兄弟，乘旺发动，刑害应爻，应爻临无气之地，必主克妻，如春秋时庄子，妻死鼓盆而歌。

河东狮吼，应制世爻——应爻克冲世爻，其人凭妻言语，如宋陈季常河东狮子吼之事也。

世值凶而应克，顾听鸡鸣——倘世爻自带兄官虎蛇等凶神者，反喜应来克世，谓之克我之凶，去我之病，主有贤妻，如齐襄公荒怠慢政，得陈贤妃，有夙夜警戒相成之道，故诗有《鸡鸣篇》。

身带吉而子扶，喜闻鹤和——带吉神旺动，子孙又来生扶者，主有贤子共成事业，以济其美，《易》曰：“鹤鸣在阴，其子和之”。

福遇旺而任王育子皆贤——子孙若旺相不空及无伤害者，主有贤子，如任遥之子方、王浑之子戎，见称于阮籍诸贤。

子化兄而房杜生子不肖——子孙动变月破，官鬼与兄弟爻相合，或动临玄武，或与玄武官合，其子必不肖。

盖兄弟乃破败之神，官鬼多灾祸之宿，玄武好险盗贼之星，月破无成之神故也。

李英尝曰：“房杜平生辛苦，又皆生子不肖”。

伯道无儿，盖为子临空位；卜商哭子，皆因父带刑爻——子孙若临空地，必主无子，如邓伯道弃子而不生；若父带虎蛇动克子孙，如子夏哭子丧明也。

父如值木，窦君生丹桂五枝芳——若问子多少，当以五行生成数论之，若父爻属木，则子孙属土，土数五，如窦燕山生五子。

鬼或依金，田氏聚紫荆三本茂——如鬼爻属金，则兄弟属木也，主有兄弟三人，如田真、田广、田庆。

兄持金旺，喜看荀氏之八龙；弟依水强，惊睹陆公之双璧——六亲类当以生成数推之，然不可不别衰旺，如逢生旺者倍加，休囚者减半。

故兄持金旺，如荀淑子兄弟八人，以八龙似之；若临水旺相，如陆伟与弟陆恭之双璧。

若旺相有制，休囚有扶，又当以本数断。

余仿此。

若用爻重叠，须现在以推详——若卦中只有一位，可以五行数推，如两重三重，则以现在几爻断其二位、三位几位是也。

财动克亲于早岁，兄衰丧偶于中年——财动伤父母，兄动则克妻财。

化父生身，柴荣拜郭英为父——卦有父母，又化出父母来生合世身者，必重拜父母，身为他人子，如五代时柴世宗之于周太祖也。

化孙合世，石勒养季龙为儿——卦有子孙，又外宫化出子孙，与身世生合者，主其人必有螟蛉之子，如晋时后赵石勤之子季龙是也。

世阴父亦阴，贾似道母非正室——父与世皆属阴者，必是偏生庶出，如宋贾似道是也。

身旺官亦旺，陈仲举气不凡庸——官爻旺相，身世亦旺相，又逢贵人禄马，文书生合世爻者，必主异日金榜题名，如陈仲举为不凡之器。

子化合财，唐明皇有禄山之子——子从他宫化出，乃螟蛉子也，若与财爻相合，带咸池玄武，必与妻妾有情，如安禄山与杨贵妃之通也。

内兄合应，陈勃常有孺子之兄——兄爻在内卦，乃兄弟，非朋友也，若与应爻或财爻相合，其妻必与兄弟相通，如陈平之盗嫂也。

应带勾陈兼值福，孟德耀复产于斯时——勾陈主黑丑诚实，子孙主贤淑，应爻为妻，旺相临之无伤损者，妻如孟光，貌虽不扬而德甚美也。

财逢玄武更逢刑，杨太真重生于今日——玄武乃淫乱之神，若临财爻，妻子不贞洁，发动与应爻相合，或与他爻相合，如杨贵妃污行尤甚。

合多而众煞争持，乃许子和之钱树——应位财爻见合过多，再加玄武刑害临持者，乃娼妓也，如许子和为妓，临死谓其母曰“钱树子倒也”是也。

官众而诸象皆避，如隋炀帝之采花——凡日月动变，见官鬼爻太过合财，而财爻不临玄武等煞者，必主其妇重婚再蘸，如隋炀帝西苑剪采为花也。

若本宫官鬼冲克财爻者，乃生离活别之兆，非夫死再嫁者也。

白虎刑临，武后淫而且悍——白虎乃强暴之神，妇人见之必然凶悍，更加刑害临财爻，如武则天凶悍且淫也。

青龙福到，孟母淑而有慈——青龙主仁慈，子孙主清正，若财临青龙化子，或子临青龙生财，其妇自慈祥恺悌，贤德如孟母也。

逢龙而化败兄，汉蔡琰聪明而失节——财遇青龙本主聪明，如化兄弟及沐浴，皆主不贞洁兼不寿，如蔡琰文章绝世，失节胡人。

化子而生身世，鲁伯姬贤德而无疵——财动化出子孙生合世身者，必有懿德，如鲁庄公夫人伯姬，言行皆善，无可议之也。

合而遇空，窦二女不辱于盗贼——若他爻动来相合，或玄武咸池动来克合，若财爻值空，如唐奉天窦氏二女被盗劫，投崖宁死不受辱也。

静而冲动，卓文君投奔于相如——咸池玄武持财，若衰空不动者无碍，若日辰动爻冲之，如相如以琴挑动，卓文君夜奔相如，后当炉卖酒。

福引刑爻发动，卫共姜作誓于柏舟——子孙旺动主克夫，然子乃贞洁之神，主守节之象，如卫共姜作柏舟诗，以死自誓也。

身遭化鬼克刑，班婕好感伤于秋扇——如卦象六合而世爻化官鬼刑克，以动爻为始，以变爻为终，如汉班姬于成帝始亲爱后疏远，所以见秋扇而感伤，作词以寓其凄楚之意。

二鬼争权水父冲，钱玉莲逢汝权于江湖——若有二鬼发动，俱来生合财爻，又遇水父来冲，而财爻值空者，必有两夫争权之象，父母逼勒之兆，自有守节之操，故入于空，如孙汝权之于钱玉莲类也。

六爻竟合阴财动，秦弱兰遇陶谷于邮亭——男带合则俊秀聪明，女带合则娇浮淫逸。

若六合卦而财爻又属阴者，不动尤可，动则淫滥无耻，如秦弱兰遇陶学士也。

如财爻与世相合，不可此断。

如女人自卜，以世为自己，发动合旁爻亦此断。

鬼弱而未获生扶，朱淑贞良人愚蠢——凡女人身命，以鬼为夫星，不宜旬空，空则难为夫主；又不宜弱，弱则招夫不肖。

若衰弱而无生扶合助，兼带勾陈螣蛇等煞者，必如朱淑贞之夫，愚蒙不正，人物侏儒，因有断肠之时。

官强而又连龙福，吴孟子夫主贤明——若鬼爻临量，遇青龙、禄马、贵人，主有贵显贤明之夫，如吴孟子得鲁昭公为夫也。

若衰弱而逢生助亦然。

若卜婴孩之造化，乃将福德为用爻——凡卜小儿生长难易，所喜兄弟兴隆，最忌父母旺动；若父母旺动则伤克，兄弟动则生扶，盖有生扶则易养。

随官入墓，未为有子有孙，助鬼伤身，不免多灾多病——若见子孙入墓，或化官入墓，或化官鬼，必死。

故曰“未为有子有孙”。

若遇鬼伤克兄弟爻，致子孙爻无根，必然多病难养。

财动助鬼克兄，或鬼持世临身，亦主多病。

胎连官鬼，曾经落地之关——子孙之胎爻临鬼，或化出鬼爻，或鬼来冲克者，临盆时绝而复苏，俗所谓落地关是也。

子带贵人，自有登天之日——子爻若临禄马贵人，主此子他日必然贵显。

遇令星如风摇干，逢绝地似雨倾花——凡父母动克子，若得子孙值日辰月建，虽见小晦，犹微风摇干无妨；若逢墓绝有克战，如骤雨倾花有损。

子孙化鬼，孝殇十月入冥途；禄贵临爻，拜住童年登相位——子孙休囚化鬼化父，皆死之兆，似汉殇帝生才十月即亡；若临贵人禄马旺相，如元拜住年十四即为相。

凶煞未攒震卦，李令伯至九岁而能行——震为足，若遇官鬼凶神行克，走必迟，如李魏公九岁方能行，盖为凶神缠足也。

吉神皆聚乾宫，白居易未周年而识字——乾为八卦首，属金卦，数一，纯阳之象。

阳主上达，金主聪明，一则数之始也。

若遇龙德及子孙在此宫者，必然幼敏如白乐天，生甫七月便识“之”、“无”二字。

八纯顽劣，晋食我狼子野心——八纯卦六爻相冲，小儿见之，必主顽劣性悍，如晋食我心野不驯，犹狼之子也。

六合聪明，唐李白锦心绣口——大抵六合卦必然阴阳相半，小儿遇之聪明智慧，他日文章必有掷地有声之妙，如李白之文才也。

阳象阳宫，后稷所以岐嶷——阳主高明上达之象，子临阳宫阳爻，如年稷生于姜塬，克岐克嶷也。

阴卦阴爻，晋惠所以憨騣——阴主卑污下达之象，子临阴宫阴爻主痴愚，如晋惠帝闻蛙声曰：为公乎？为私乎？见人饥死曰：何不食肉麋？故史以憨騣识之。

龙父扶身，效藏灯于祖莹——青龙为吉神，父母为诗书学馆，若临身世或生合世身福德者，主此儿好学，如祖莹八岁枕书，父母恐其成疾禁之，乃密藏火，待父母寝，复燃灯读也。

岁君值福，希投笔于班超——岁君乃君象也，子孙临之，此儿必志大，如汉班超为儿时，尝投笔叹曰：“大丈夫当立功异国，安久事笔砚乎？”后出使西域，果卦万里侯。

官鬼无伤，曹彬取印终卦爵——岁君值福固有大志，然官鬼受制或落空亡，则志虽大而终莫能遂。

官鬼无伤斯能称意，如曹彬周岁时提戈取印，后出将入相，终卦爵也。

父母有气，车胤囊萤卒显名——龙父扶身，固知好学，然身世用神及官父临墓绝，徒取辛勤，必有气方有成望，如车胤勤学卒以成业也。

金爻动合啼必无声——五行中唯金有声，五脏中唯肺有声，故以金爻为人之声音。

或冲或空，声必响亮，如动被合，啼哭无声也。

父母静冲儿须缺乳——若子孙旺相乳必多，休囚空破乳必少；最怕父母动，或静而逢冲，若非缺乳定克子也。

用旺儿肥终易养，主衰儿弱必难为——子孙旺相无伤，儿肥易养；子孙休囚有克，多灾瘦弱难养。

身临父母，莫逃鞠养之辛劳——父母持世儿多空晦，故鞠育之劳所以不免。

盖父母为辛勤劳碌之神，故为小儿之恶煞。

世遇子孙，终见其劳之报效——子孙持世儿必孝顺，故勤劳之恩必然报效。

盖子孙临于世者，以其有亲亲之义也。

若问荣枯，全在六亲之决断，要知寿夭，须另卜以推详——一卦六爻，管人一生之荣枯得失，可将财官父兄子决断。

如卜寿夭，须另占一卦可知，后卷占验注明。

八、求师捐金馔食，教养虽赖乎严君，明善复初，启发全资夫先觉。

凡求师付，先究文章——文书既父母，父爻为书籍，为学馆，为学分。

用居弱地，必不范不模；若在旺乡，则可矜可式——所请之师，无尊卑称呼者，以应爻为用神也，如有尊卑名分，不可看应爻，当以名分论之。

如门人卜投师，不论老幼，皆以父母爻为师长。

如用神休囚，其师必然畏惧局促，不能为人之模范；旺相有气，则魁梧雄伟，堪为学者矜式仪矣。

临刑临害，好施夏楚之威——夏楚，儆顽杖也，若带刑害白虎，其师性暴少慈，必好儆挞，旺动尤甚。

逢岁逢身，业擅束修之养——用爻卦身或持太岁，其师专以严训为业，务得束修以养家者。

兑金震巽，杂学堪推；离火乾坤，专经可断——凡推师之专经杂学者，当以父母在震、巽、艮、坎、兑五卦为杂学，离、乾、坤三宫为专经。

本象同乡，在内则离家不远；他宫异地，在外则隔属须遥——用象在本宫而居外卦，是本处人，其住居必远；在他宫而居内卦，是外郡人，其居住却近也。

与世相生，非亲则友——与世爻生合，必有亲道；若与世爻不同宫者，是相识朋友。

与官交变，不贵亦乐——用化官爻，其师异日必贵；如白虎带刑害，则是有病之人；如持月建更加青龙，必有前程在身。

静合福爻，喜遇循循之善诱；动加龙德，怕逢凛凛之威严——用神与子孙作合最吉，必能博文约礼，循循善诱，甚得为师之道，必主师徒契合。

唯怕父动则克子孙，更加白虎刑害，必然难为子弟，主其师严毅方正，凛然而不可少犯。

父入墓中，边孝先爱眠赖读——父爻入墓，其师唯爱安逸，赖于教训，学分欠通，逢空化墓皆然。

若日辰冲破墓爻，又主聪察。

文临身上，李老聃博古通今——凡求师，以父为师之才学，六爻无父必欠学问，若得静临卦身或居生旺之地，其师才学非常。

母化子孙，必主能诗能赋——父化福，其师善作杂文；带刑害病败等爻，虽能作文，必多破绽。

子带月建又加青龙，必然出口成章；与父作合，其师或有小儿带来。

鬼连兄煞，定然多诈多奸——凡遇兄动化鬼，鬼动化兄，皆主奸诈；刑克世爻，必有是非口舌。

口是心非，临空亡而发动——用爻宜静不宜动，宜旺不宜空，动空不诚实，静空懒教训，化空亦然。

彼迁此请，持世应而兴隆——世应俱动，主有家延请，两爻俱空，必然俱不能成。

母值应而世生，须知假馆——父临应上，而世爻动来生合者，必馆于他家，而欲附学也。

父在外而福合，必是担囊——凡卜求师，若子弟自占，以世为徒，不看福爻；父兄来占，以子弟为徒，不看世爻。

若父在外卦，又系他宫，安静而子孙动去相会，必游学他方，担囊从事也。

鬼化文书克世，则讼由乎学——鬼动若化出父母刑克世爻，异日必主争论；父化鬼爻，或官爻皆动有伤世者，亦然。

月扶福德日生，则青出于蓝——须得子孙有气不空，又遇月日动爻生合，则学有进益；若用爻反衰，则弟子反胜于师，如青出于蓝也。

刑克同伤父子，必罹其害。

合生为助官鬼，莫受其扶——父卜延师训子，以世为自，以子孙为儿，以应为师。

如世与子孙皆受刑克，日后父子必遭其害。

如官爻动来刑克世爻子孙，不可又加财动生合助之。

或击或冲，父母逢之不久——父母虽要有气，然不宜动变，动变则伤克子孙，必不能久。

或空或陷，世身见之不成——世应身爻空亡冲克，皆见难成之象。

财化父爻，妻族荐之于不日——若卦有父母，遇本宫财爻有化出一重者，不日间妻家又荐一师来也；兄弟化出，则朋友来荐。

动爻是重，已荐过矣；动爻是交，将荐来也。

母藏福德，僧家设帐于先年——如父爻伏在子孙爻下，其师必前年设帐于僧房道观；父伏世下，乃是旧师。

搜索六爻，无过求理，思量万事，莫贵读书——凡求师，不可专指道学之师，如欲投学百工技艺及拜僧道为师类皆是。

但师之主象，自占不以父母；而学者主象，自占当以世爻看之。

如隔手来占，须问是何人，如朋友兄弟则以兄弟为主之类。

皆要师弟相生相合则吉，相冲相克则凶。

九、求名读书五车，固欲置身于廊庙，胸藏万卷，肯甘遁迹于丘园？要相国家，当详易卦。

父爻旺相，其文掷地金声，鬼位兴隆，家报泥金捷喜——凡占功名，以父爻为文章，鬼为官职，二者一卦之主，伤一则不成。

若父爻旺相，文章必佳，官鬼得地，功名有望，泥金报喜。

总言金榜题名，功成名就之意，非以鬼为音信也。

学者志之。

财若交重，休望青钱之中选；福如发动，难期金榜之题名——唯卜功名，以财福反为恶煞，盖财能克父，子能克鬼故也。

如官爻持世，若得财动来生，而财无忌也；子孙固为忌客。

兄弟同经，乃夺标之恶客——同类者为兄弟，求名见之，乃是与我同经之人，如遇发动，或月建日辰俱带兄弟，则同经者多，必能夺我之标，纵大象可成，名亦落后。

日辰辅德，实劝驾之良朋——如父母官鬼无气，若得日辰扶起，克制恶煞，仍旧有望，故曰辅德。

或世爻衰静空亡，得日辰生扶冲实，主有亲友资助盘费，辅其前往求名也。

两用相冲，题目生疏而不熟——以官爻为用爻，喜合而不喜冲，若见官爻相冲，主出题生涩不熟也。

六爻竞发，功名恍惚以难成——六爻皆喜安静，只要官鬼有气不空，月建日辰不来伤克，则吉；凡动则有变，变出之爻又有死墓绝空刑克等论，皆为破败。

故凡乱动卦，其大概不吉可知矣。

月克文书，程式背而不中——父旺而得动爻日辰生合，其文字字锦绣；妻财伤克，必多破绽；月建冲克，其文必不中试官之程式也。

世伤官鬼，仕途窒而不通——世乃求名之人，若持官鬼或得官鬼生合，功名有望；若临子孙，则克制官鬼，是仕途未通，徒去求谋无济。

妻财助鬼父爻空，可图侥幸——父母空亡，若得财爻发动生扶官鬼，侥幸可成；若财官两动而父爻旬空，反不宜用，父爻不空可望。

福德变官身位合，亦忝科名——正卦无官，若得子孙变出官鬼，与世身生合，得文书有气，功名有望，但不能高中也。

出现无情，难遂青云之志——卦中官父若不持临身世，反而临应爻，或发动而反生他爻，不来生合世身，或破坏墓绝，皆谓出现无情，虽在卦中，与我无益，所以难遂青云之志也。

伏藏有用，终辞白屋之人——官爻不现，但观其所伏何处，如得有用之官爻，俟值年当辞白屋矣。

月建克身当被责，财如生世必帮粮——月建若在身爻，发动刑克世爻，而官爻失时者，必遭杖责；卦中官爻持世，而财爻发动生合世爻者，必有帮粮之喜。

父官三合相逢，连科及第——卦有三合会成官局者，必主连科及第，会成父局亦吉。

龙虎二爻俱动，一举成名——青龙白虎俱在卦中，动来生合世爻，必中魁选；若持官父或持身世尤妙。

杀化生身之鬼，恐发青衣——以子孙为煞，乘旺发动必遭斥退，若得化鬼爻生世，终不脱白，无过降青衣而已。

卦有财动合住子孙，可用资财谋能干旧职。

岁加有气之官，终登黄甲——太岁之爻最喜有情，若临鬼爻，是人臣面君之象，更得生旺有气，必然名姓高标。

病阻试期无故，空临于世位——动爻日辰来伤世爻，而世爻落空，大凶之象。

试前占去不成，强去终不利，轻则病，重则死。

喜添场屋有情，龙合于身爻——若大象既吉，更得龙动生合世身，不但名成，必然别有喜事；空动，出空之月日见喜。

财伏逢空，行粮必乏——六爻无财，伏财又居空地，必乏行粮，盘缠欠缺。

身兴变鬼，来试方成——卦遇不成之兆，而得身世爻变官鬼有气，而父母不坏者，下帷可中也。

卦值六冲，此去难题雁塔；爻达六合，这回必占鳌头——占功名，得六冲卦必难成，得六合卦必易得也。

父旺官衰，可惜刘蒉之下第；父衰官旺，堪嗟张爽之登科——父母官鬼皆宜有力无损，功名可成。

若父母爻旺相，官鬼空亡，或不上卦，文字虽好不能中式，如刘蒉之锦绣文章，竟不登第；若父爻衰弱，得官爻旺动扶起文书，文字虽平常，可许成名，如张爽之文章，虽欠精美，反登高第也。

应合日生必资鹗荐，动伤日克还守鸡窗——父官化绝，名必不成，若应爻、动爻或月建日辰扶起官鬼，必须浼入推荐，或用财资求可成。

世动化空用旺，则豹变翻成蝴蝶——若得必中之卦，如遇世爻发动变入墓绝，恐成名之后不能享福。

游魂死于途中，归魂卦到家而死，墓绝爻本太岁，逾年而死也。

身官化鬼月扶，则鹏程连步蟾宫——卦身为事体，功名尤宜见之，怕临财福。

如得官爻临之，必有成望，更若发动化官爻，而得月建生合者，必主连科及第。

更详本主之爻神，方论其人之命运——本主者，本人之主爻也，自占以世爻论，占子侄看子孙爻类，此爻最怕伤克变坏。

如此搜索吉凶自应。

虽赋数言，总论穷通之得失，再将八卦，重推致用之吉凶。

十、仕宦为国求贤，治民为本；致身辅相，禄养为先。

旺相妻财，必得千钟之粟；兴隆官鬼，定居一品之尊——未仕求名，不要财爻，已仕贵人，要见财爻，盖有爵必有禄，未有无俸而居官者。

故凡占官星，得此爻旺相，俸禄必多；若财爻休囚，或空或伏，未得俸禄；财动逢冲，因事减俸；或日辰月建冲财，而刑害世爻及官爻者，恐有停俸罢职之患。

官鬼旺相，官高爵大，休囚死绝，官小职卑。

若发动生合世爻，得月建日辰生扶，必有荐擢。

子若交重，当虑剥官削职——子孙若在卦中发动，所谋必不遂意，已任者，恐有褫职之祸。

兄如发动，须防减俸除粮——兄弟发动，不免费财多招诽诤；如与子孙同发或化子孙，必有除粮减俸之事。

持身临世皆不吉利。

父母空亡，休望差除宣敕——父母爻为印绶、文书、诰牒、宣敕、奏书、表章，卦中不可无，宜旺不宜衰，扶世最吉。

若持太岁有气，生合世爻，主有朝廷宣召，如加月建，乃上司奖励之类；若空亡则休望也。

官爻隐伏，莫思爵位升迁——官爻临持身世，或动来生合世爻，不受月建日辰冲克者，凡有谋望，必能称意。

月建生身，当际风云之会；岁君合世，必承雨露之恩——太岁乃君象，月建是执政之官，若得生合世爻者，必是风宪之职；太岁加父母扶出官爻及世爻者，必有天恩，更得生旺尤美。

世动逢空，居官不久——若是出巡之职，世动逢空反利己任；遇日辰动爻相冲，必不久任政事。

身空无救，命尽当危——世临无救之空，不拘已任来任，必有大难甚至死亡；若欲求谋于事，则主不成。

鬼化福冲当代职——出巡官宜鬼爻发动，牧守官宜官爻安静，若鬼动化子，必有别官代替。

财临福动必忧丁——凡占官不可无财，亦不可发动，若鬼爻无气而得财动扶起，必须用财谋干，方得升迁；若父母衰弱，而遇此爻加临白虎旺动者，必有忧丁之事。

日辰冲克，定然诽谤之多招——日辰刑冲克世，必遭诽谤。

依五类推之，如带兄弟，因贪酒好游怠于政事；带父母，因政事繁剧不能料理；带官鬼，非酷刑则同僚不协。

若世临月建，虽有诽谤不能为害。

鬼煞伤身，因见灾殃之不免——官鬼动来生合世者为用神，如动来克伤世爻者为鬼煞。

生扶合世，必有进取之兆，刑冲克世，必有凶祸。

兄爻化鬼无情，同僚不协——兄弟为僚属，卦中鬼动化出兄弟冲克世爻，主同僚不和，或兄弟刑害伤世皆然；世克兄爻是我欺他也。

太岁加刑不顺，贬谪难逃——太岁动伤世爻，必遭贬谪，更加刑害虎蛇，必有锁拘擒拿之辱。

卦静世空，退休之兆，身空煞动，避祸之征——已任世爻空亡，若六爻安静，日月岁君未伤，乃是休官之象；若动鬼同日月岁君伤克世爻者，如世爻旬空，急宜避之，可免祸也。

身边伏鬼若非空，头上乌纱终不脱——或得鬼爻临身持世，或本宫鬼伏世下，虽见责罚，官职犹在；若不临持身世，或不伏于世下，或虽伏仍遇空亡者，必遭黜革。

财空鬼动，声名震而囊箧空虚——凡官动生合世爻，日月动爻又无冲克者，为官必有声名闻望；更得财爻生扶合助，则内实贪赂，外不丧名；若世爻空伏，财爻死绝，声名虽有，贿赂却无也。

官旺父衰，职任高而衙门冷落——父母旺相衙门必大，休囚则衙门必小。

若官旺父衰，又非小职，乃闲静冷落衙门；官父俱衰，职卑衙小。

职居风宪，皆因月值官爻——官鬼不临月建，定非风宪之职；若临月建，又得扶出世爻，决是风宪之任，必非州县之官。

如带白虎刑爻，主镇守边陲，职掌兵权。

官在二司，只为鬼临傍位——官临子午卯酉是正任官也，官临寅申巳亥乃佐二职官，临辰戌丑未乃杂职官，如临月建日辰，乃掌印之官也。

抚绥百姓，兄动则难化愚顽——凡任牧民之官，要财爻旺而不动，父母扶而不空，方是善地。

若财爻空绝，父爻受刑，则地脊民贫，父母动临世上，政必繁剧；兄弟持世，财赋不起，或贫民难冶。

巡察四方，路空则多忧惊怪——钦差出巡，怕世爻逢空。

若世在五爻空，须防日月刑克，恐途中有患难莫测之祸害。

出征剿捕，福德兴而寇贼歼亡——凡任将帅之职，或征讨之官，平居卜问，不宜子孙发动，主有降调；如临事问，则喜子孙发动，必成剿捕大功；更得岁君月建生合世爻，主有升赏。

官鬼不作爵位，当作寇贼论。

世克应亦吉。

镇守边陲，卦爻静而华夷安泰——镇守地方，不拘文武官职，皆宜六爻安静，日辰月建不相冲克，则安然无惊；若遇官鬼发动，世应冲克，必多骚扰。

用宜通变推之。

奏陈谏诌，哪堪太岁冲刑——凡遇奏对、陈疏、上章、谏诤及赴召面君类，皆忌动爻冲克，并忌太岁刑克世爻。

若太岁月建生合世爻，必见谕允；如来冲克，须防不测之祸。

僧道医官，岂可文书发动——僧道医官皆以子孙为用，如父动则伤僧道医官，则用药不灵，反为不美。

克冲须防是非。

但随职分以推详，可识仕途之否泰。

十一、婚姻男女婚契于前定，朱陈缔结分在夙成。

然非月老，焉知夫妇于当时？不有密羲，岂识吉凶于今日？欲谐伉俪，须定阴阳——阳奇阴偶，配合成婚。

如男家卜，宜世属阳应属阴，用神阴阳得位；女家卜，宜世阴应阳。

阴阳相得，乃成夫妇之道；阴阳交错，难期琴瑟之和鸣——如男卜女，遇世阴应阳，世阴财阳者，是阴阳交错，后主夫妻欺凌，终朝反目。

内外互摇，定见家庭之挠括——占婚姻卦宜安静，安静则家庭雍睦无争。

若财动则不和公姑，鬼动则不和妯俚，父动则不和子侄，兄动则不和妻妾。

加月建日辰，不唯不和，更有刑克。

六合则易而且吉，六冲则难而又凶——六合之卦，一阴一阳配合成象，世应相生，六爻相合，占主得之，必主成而又吉。

六冲卦非纯阳则纯阴也，其象尤二女同居，两男并处，志必不合，占者得之，必主难成，纵成亦不利。

阴而阳阳而阴，偏利牵丝之举——世与用宜阳反阴，应与财宜阴反阳，占娶妻多为不利，唯入赘最吉。

世合应应合世，终成种玉之缘——男家卜，世为男家，应女家，若得相合是两愿之象，必主易成，后亦吉利。

欲求庚帖，不宜应动应空；若论聘仪，安可世蛇世弟——欲求庚帖，须得应爻安静生合世爻者，必然允许；若应爻发动，或空或冲，皆主不允。

世临蛇弟，主男家悭吝，礼必不多；应爻临之，主女家妆淡薄。

如旺动主克妻也。

应生世悦服成亲，世克应用强劫娶——应爻生合世爻，主女家贪求其男，则易成；若世爻生合应爻，主男家贪求其女。

如旺世克衰应，乃恃富欺贫，用强劫娶也。

如日合而世应比合，因人成事——世应比合，得日辰合世应者，或间爻动来合世应者，是赖媒人之力也。

若父动而子孙墓绝，为嗣求婚——若因无子而娶，遇父旺动或子孙墓绝，主无子息，父持身世者亦然。

财官动合，先私而后公——夫占以财为妇，世与动合，是必先通而后娶，财与世爻动合亦然。

财爻动与旁爻合，与他人有情，财遇合多亦然。

世应化空，始成而终悔——世动生合应爻，男家愿成，应动生合世爻，女家愿嫁，皆易成之象，但怕变入空空亡，必有退悔之意也。

六合而动象刑伤，必多破阻；世冲而日辰扶助，当有吹嘘——世应逢生主吉，若遇动爻日辰冲克，两边必有阻隔难成。

世应冲克本凶，若遇动爻日辰生合两边，必有吹嘘可成。

要知吹嘘破破阻之人，依五类推之，如父母为伯叔尊长类；外宫他卦以外人而言。

鬼克世爻，果信绿窗之难嫁；用合身位，方知绮席之易婚——如鬼煞克世，不独不愿为婚，更防祸殃。

如用神用合世位，不但易成，后必恩爱。

财鬼如无刑害，夫妻定主和谐——财鬼刑冲克害，夫妻必然不睦，如无此象，到老和谐。

文书若动当权，子嗣必然萧索——父母旺动，子孙旬空反可得子，至子孙出空之年亦难免克；若不空现受其伤，主无子息。
