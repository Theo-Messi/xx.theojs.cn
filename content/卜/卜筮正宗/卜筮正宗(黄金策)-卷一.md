# 卜筮正宗(黄金策)-卷一

一、《黄金策》总断《千金赋》直解 动静阴阳，反复迁变——动就是交重之爻，静就是单拆之爻，交拆之爻属阴，重单之爻属阳。

若爻是单拆，这谓之安静，安静的爻没有变化的理。

若是交重，这谓之发动，发动的爻然后有变。

故此交交交原是坤卦属阴，因它动了就变作单单单是乾卦属阳了。

大凡物动就有个变头。

为什么交就变了单，重变了拆？该把那个“动”字当作一个“极”字的意思解说。

古云物极则变，器满则倾，假如天气热极，天就作起风云来，倘风雨大极就可晴息了。

故古注譬以谷舂之成米，以米炊之成饭，若不以谷舂，不以米炊，是不去动它了，到底谷原是谷，米原是米，岂不是不动则不变了？发动之内，也为变好，亦有变坏。

阳极则变阴，阴极则变阳，这个意思就是“动静阴阳，反复迁变”了。

虽万象之纷纭，须一理而融贯——此一节只讲得一个理字，那“象”字当作“般”字解。

理就是中庸之理。

卦中刑冲、伏合、动静、生克制化之间，有一个一定不易之理在里头，拿这个卦理评到中庸之极至处，虽万般纷纭论头，一理可以融贯矣。

夫人有贤不肖之殊，卦有过不及之异，太过者损之斯成，不及者益之则利——贤不肖之殊，人生之不齐也，过不及之异，卦爻之不齐也。

人以中庸之德为主，卦唯中和之象为美；德主中庸则无往而不善，象至中和则无求而不遂。

故卦中动静、生克、合冲、空破、旺衰、墓绝、现伏等处，就有太过不及的理在焉。

大凡卦理只论得中和之道，假如乱动就要搜独静之爻，安静就要看逢冲之一日，月破要出破填合，旬空要出旬值日，动待合，静待冲，克处逢生、绝处逢生、冲中逢合、合处逢冲，这些法则就是“太过者损之斯成，不及者益之则利”。

旧注以用神多现为太过，以用神只一位不值旺令为无气，谓不及，其意浅矣！不知卦中无不有太过不及者，就是动静、生克合冲、旬空月破、旺衰墓绝、伏藏出现，个个字可以当它太过，亦可以当它不及。

此活泼之中自有玄妙，学者宜加意参之。

生扶拱合，时雨滋苗——生我用爻者谓之生，扶我用爻者谓之扶，拱我用爻者谓之拱，合我用爻者谓之合。

生者即金生水类，五行相生也。

扶者即亥扶子、丑扶辰、寅持卯、辰扶未、巳扶午、未扶戌、申扶酉。

拱者即子拱亥、卯拱寅、辰拱丑、午拱巳、未拱辰、酉拱申、戌拱未。

合有二合、三合、六合，二合者即子与丑合类，三合者即亥卯未合成木局类，六合者即六合卦也。

此节亦承上文而言，不及者宜益之耳。

倘若用神衰弱冲破，得了生扶拱合，就如旱苗得雨，则苗勃然兴之矣！倘若卦中忌神衰弱冲破，得了生扶拱合，谓之助纣为虐，其祸愈甚矣！学者宜别之，下三条仿此。

克害刑冲，秋霜杀草——克者相克，即金克木类是也。

害者六害，即子害未、丑害午、寅害巳、卯害辰、申害亥、酉害戌是也。

刑者即寅巳申等类是也。

冲者子午相冲等类是也。

此亦接上文而言，倘用神衰弱，并无生扶拱合，反见克害刑冲，故喻之秋霜杀草也。

大凡刑冲克三者卦中常验，六害并无应验，尤当辨焉。

长生帝旺，争如金谷之园——长生即火长生于寅类也，帝旺即火帝旺于午类也，用神遇之，虽衰弱者亦作有气论，故以金谷譬焉。

此节论用神长生帝旺在日辰上头，不言长生帝旺于变爻里边，若以变爻遇帝旺而言误矣！假如午火又化出午火来，这是伏吟卦了，有什么好处？安得以金谷喻之？大凡用神帝旺于日辰上主速；长生于日辰上主迟。

盖长生犹人初生，长养以渐，帝旺犹人壮时，其力方锐，所以长生迟而帝旺速也。

死墓绝空，乃是泥犁之地——死、墓、绝皆从长生上数起，空是旬空；死者亡也，犹人病而死也；墓者蔽也，犹死而葬于墓地；绝者魇绝也，犹人死而根本断绝也；空者虚也，犹深渊薄冰之处，人不能践履也。

泥犁，地狱名，言其凶也。

这四者与克害刑冲意思相仿，又引有过不及之意。

倘用神无生扶拱合，反遇死墓绝空，故以泥犁喻之。

大凡卦中爻象，只讲得长生、墓、绝三件，向日辰是问，就是变出来的也要看，唯沐浴、冠带、临官、帝旺、衰、病、死、胎、养不可向变出之爻是问。

若化出来的，当以生克冲合、进神退神、反吟伏吟论也。

日辰为六爻之主宰，喜其灭项以安刘——日辰乃卜筮之主，不看日辰则不知卦中吉凶轻重了。

盖日辰能冲起、冲实、冲散那动、空、静、旺的爻象，能合能填月破之爻，衰弱的能扶助帮比，强旺的能抑挫制伏，发动的能去克得，伏藏的能去提拔，可以成得事，可以坏得事，故为六爻之主宰也。

如忌神旺动，用神休囚，倘得日辰去克制那忌神，生扶了用神，凡事转凶为吉，故曰：“灭项兴刘”。

月建乃万卦之提纲，岂可助纣而为虐——月建乃卜筮之纲领，月建亦能救事坏事，故言万卦之提纲。

若是卦中有忌神发动克伤用神，倘遇月建生扶那忌神，这是助纣为虐了。

倘忌神克用神，如遇月建克制忌神，生扶那用神，就是救事了。

凡看月建只论得生克，与日辰相同。

太凡月建的祸福不过司权于月内，不能始终其事，而日辰不论久远，到底有权的。

就是长生、沐浴、冠带这十二神与日辰固有干系，与月建上不过只论得月破，休囚旺相生克。

今有人说衰病死墓于月建上不好，长生帝旺于月建上好，种种误传不可信也。

最恶者岁君，宜静不宜动——即本年太岁之爻曰岁君，系天子之象，既能最恶，岂不能最善？既宜安静，岂不宜发动乎？若是太岁那一爻，临忌神发动，来冲克世身用象，主灾厄不利，一岁之中屡多驳杂，故曰最恶，故宜安静。

此言岁君若临忌辰则宜静而不宜动也，若是太岁那一爻动来生合世身之象，主际遇频加，一岁之中连增喜庆，当言最善，亦宜发动。

若用神临之，其事必干朝廷，若日辰动爻冲之，谓之犯上，毋论公私，皆宜谨慎可也。

最要者身位，喜扶而不喜伤——身即月卦身也，“阳世则从子月起，阴世还从午月生”，其法见《启蒙节要》篇内。

大抵成卦之后，看卦身现与不现，与月建、日辰、动爻有无干涉，则吉凶便知。

占事为事体，占为为人身，唯喜生扶拱合，不宜克害刑冲。

凡占卦以身为占事之主，故曰“最要”也。

世为己应为人，大宜契合；动为始变为终，最怕交争——交重为动，动则阳变为阴，阴变为阳，卦中遇此，当以动爻为事之始，变爻为事之终。

发动之爻变克变冲，谓之交争。

凡世应宜生合用神，怕变克冲也。

应位遭伤，不利他人之事，世爻受制，岂宜自己之谋——应位者，该当一个用神解说。

如占他人亦各有用神分别，或占交疏之人及无尊卑之人，是应为他人也；倘占父友、家主、师傅辈，这是父母爻为用神了；子孙之友，这是子孙爻为用神了，妻妾奴婢，这是妻财爻为用神了。

那父友、自友及子孙之友，虽是他人，当分别老幼称呼名份取用，不可一概以应位误断。

如卜损益自己之事，以世爻为自己也，世若受制，岂宜自己之谋乎？世应俱空，人无准实——此节亦引上文而言世应也。

但凡谋事，势必托人，世空则自己不实，应空则他人不实，若世应皆空，彼此皆无准实，谋事无成。

或世应空合，谓之虚约而无诚信。

如托尊长辈谋事而得父母爻生合世爻，托之自然有益，倘或应空，总得长辈之力，而那一边不实，亦难成事也。

内外竞发，事必翻腾——竞者冲克也，发者发动也。

凡占的卦内外纷纷乱动，乱冲乱击，是人情不常，必主事体反复翻腾也。

世或交重，两目顾瞻于马首，应如发动，一心似托于猿攀——马首是瞻，或东或西；猱猿攀木，自心靡定。

世以己言，应以人言。

书曰：“应动恐他人有变，世动自己迟疑”，皆言其变迁更改，不能一其思虑耳。

此引上文世应彼我之意，又引竞发有翻腾而言。

其事之吉凶，总不外乎生扶拱合克害刑冲空破间耳。

用神有气无他故，所作皆成；主象徒存更被伤，凡谋不遂——用神者，如占文书、长辈，以父母爻为用神之类是也。

主象者亦即用神也。

“故”字该作“病”字解。

何谓之病？凡用神同刑冲克害就是病了。

如卦中用神旺相遇了病，可待去病日期，亦能成事；如旺相而又无刑冲克害等病，凡谋必从心所欲，无不可成矣。

倘用神衰弱无气，而又遇月建日辰刑冲克害，犹如一个天元不足、瘦弱不堪的人，岂可再加之以病乎？故爻弱而又受刑冲克害者，凡事枉费心力，终无可成之理。

盖用爻虽然出现，别无生助，而卦中又无原神，纵有而值空破坏者，谓之主象徒存，徒存者徒然出现也，谋事焉能遂意哉！有伤须救——伤，伤克用神之神也；救，救护用神之神也。

如申金是用神而被午火发动来克，则申爻有伤矣。

若得日辰是子，或动爻是子，子去冲克午火，或亥日亥爻制伏午火，则午火有制，而申金岂非有救乎？倘月建冲克用神，得日辰去生合用神，又或日辰去克用神，卦中动出一爻生它，这便是有伤得救了。

凡遇有伤得救，每事先难后易，先凶后吉，用神得救乃为有用耳。

无故勿空——故者，谓受伤的意思，“勿”字该当它“不”字解说。

大凡旬空之爻，安静又遇月建日辰克制，这是有过之空了，即使出旬值日，亦不能为吉为凶，这样旬空，到底无用之空矣。

若旬空之爻发动，或得月建日辰生扶拱合它，或日辰冲起它，或动爻生合它，这是无故之空，待其出旬值日得合之时，仍复能事，故曰无故之空爻，勿以为空也。

虽值旬空而没有受月建日辰克伤的，不可当它真空论。

又如用神化回头克，又见会局来克，来克太过，岂不是有伤了？若是日月不伤它，用神一空则不受其克，亦称“无故”矣。

古有避凶之说，亦近乎无故之理。

旧注误以无伤克之爻不可空，日月二建克它又宜空，大失先天之妙旨，又失是篇之文理矣。

空逢冲而有用——凡遇卦爻旬空，今人不拘吉凶，概以无用断之，殊不知见日辰冲亦有可用之处。

盖冲则必动，动则不空，所以“空逢冲而有用”也。

合遭破以无功——此节独言合处逢冲。

盖卦爻逢合，如同心协力，事必克济，凡谋望欲成事者，得之则无不遂矣。

倘合处遇冲刑破克，唯恐奸诈小人两边破说，必生疑惑猜忌之心。

如寅与亥合，本相和合，若见申日或遇申爻动来冲克寅木，则害了亥水矣。

故曰：“合遭破以无功”。

合者成也，和好之意；破者散也，冲开之意。

凡遇成事而得合处逢冲之卦者，事必临成见散；凡欲散之事而得合处逢冲之卦者，必遂意也。

冲中逢合者反是。

自空化空，必成凶咎——自空者，用爻值旬空也；化空者，亦言用爻化值旬空也；凶咎，言不能成事。

此节亦引上文谋望之事，倘用爻空或用爻动化空，则动有更变，空有疑惑，事必无成，故曰“凶咎”也。

刑合克合，终见乖淫——合者和合也，凡占见之无不吉利。

然人不知合中有刑有克；合而有克，终见不和合，而有刑终见乖戾。

且如用神未字为财爻，午字为福爻，午与未合，然午带自刑，名为刑合。

又如子字为财爻，子与丑合，丑土能克子水，谓之克合。

如占妻妾，始合终背，诸事终乖戾也。

动值合而绊住——大凡动爻不遇合然后为动，若有合则绊住而不能动矣。

既不能动，则不能生物克物矣。

如日辰合子，须待冲其本爻日至，可应事之吉凶；如旁爻动来合之，须待冲那旁爻之日至，可应事之吉凶矣。

假如用丑土财而子日合之，待未应事，子爻合之待午日应事。

又如子孙爻动而被日辰合住，则不能生财，待冲动子孙期至，方有财也。

余仿此。

静得冲而暗兴——大凡不发动的爻，不可言之安静，若被日辰冲之，则虽静亦动，谓之暗动。

犹如人卧而被人呼唤，既不能安然而睡，即是卦中发动的能冲得安静的爻。

且爻遇暗动者，犹人在私下作事也，暗动之爻生扶我，定叨私下一人帮衬；倘或克害我，定被一人在私下谋损。

其理深微，应事在于合日。

入墓难克，带旺匪空——入墓难克者，言动爻入墓不能去克他爻也，又言他爻入墓不受动爻所克也。

假如寅木发动本去克土，倘遇未日占卦，那木入墓于未日，或化出是未，是入墓于未爻也。

则不能去克土矣。

又如寅动克土，而土爻遇辰日则入墓于日辰，或化辰爻入墓于变爻，皆不受寅木之克，故曰入墓难克。

旺相者即如春令木旺火相，夏令火旺土相，秋令金旺水相，冬令水旺木相，四季之月土旺金相。

古谓当生者旺，所生者相是也。

此爻空亡不作空论。

又云旺相之爻过一旬，过旬仍有用，故曰“匪空”。

有助有扶，衰弱休囚亦吉——此节独指用神而言也。

且如春天占卦，用爻属土是衰弱休囚，本为不美，倘得日辰动爻生扶拱合，虽则无气，不作休囚论，譬如贫贱之人而得贵人之提拔也。

忌神倘无气，则不宜扶助也。

贪生贪合，刑冲克害皆忘——此节亦指用神而言也。

倘用神遇刑冲克害，皆非美兆，若得旁有生爻合爻，则被贪生贪合，自不为患矣，故曰忘冲忘克。

假如用神是巳，卦中动出寅字来，寅本刑巳，但寅木能生巳火，故巳火贪其生而忘其刑也。

又如卦中动出亥字来冲克巳火，又得动出卯字来，则亥水贪生于卯而忘克于巳也；如寅字动，则亥水贪合于寅而忘冲于巳也。

此乃忘克、忘冲、忘刑之例，余皆仿此，详推可也。

别衰旺以明克合，辨动静以定刑冲——此节分别衰旺、动静、生克制化阴阳之理。

若独别衰旺不辨动静，则胶于所用矣。

如旺爻本能克得衰爻，若安静，纵旺而不能去克衰爻了。

衰爻本不能去克旺爻，若发动了就克得旺爻了。

盖动犹人之起，静犹人之伏；虽则旺相不过一时目下旺，虽则衰弱亦不过目下一时衰，俟旺者退气，衰者得扶，而衰爻可克旺爻矣。

如旺爻动克衰爻而无日辰救护者，立时受其克也。

唯是日辰能冲克得动静之爻，即如动爻生克不得那日辰，若是月建载在卦中，那动爻也能克得它了。

如此则衰旺动静之理明矣。

并不并，冲不冲，因多字眼——并者，谓卦中之爻日辰临之也，冲者，谓卦中之爻日辰冲之也。

“不”字言所并之爻不能并，所冲之爻不能冲也。

何谓不能并？假如子日占卦，卦中见有子爻作用神，日辰并之，倘子爻衰弱，已有日辰并之，便作旺论。

然亦不可子爻化墓、化绝、化克，此谓日辰变坏，不能谓善于爻，而凶反见于本日也，故曰并不能并也。

何谓不能冲？又如子日占卦，卦中见有午字作用神，日辰冲之，如子爻在卦中动来冲克午爻，若得子爻化墓、化绝、化克，此谓日辰化坏，不能为害于午，而其吉反见于本日也。

故曰冲不能冲也。

此二者皆因子日占卦，卦中多这个子爻变坏了，所以如此。

余如此例。

刑非刑，合非合，为少支神——刑，三刑也；合，合局也。

如寅巳申为三刑，丑戌未为三刑，子卯为二刑，辰午酉亥为自刑。

假如卦中有寅巳二字而无申，有寅申二字而无巳，有巳申二字无寅，为少一字而不成刑也。

如亥卯未为三合，申子辰为三合，巳酉丑为三合，寅午戌为三合，假如有亥卯而无未，有未卯而无亥，有亥未而无卯，为少一字而不成合也。

三合三刑之法必须见全，有两爻动则刑合得一爻起，如一爻动则刑合不得两爻起了。

如卦中刑合俱见全，倘俱安静便不成刑合了。

如此占验就明白晓畅矣！爻遇令星，物难我害——令星者，月建之辰也，物者，指卦中动爻而言。

倘用神是月建之辰，而月建乃健旺得令星也，即使动爻来伤，何足俱哉！故曰物难为我之害也。

伏居空地，事与心违——伏者，伏神也。

六爻之内无缺用神，当查本宫首卦用神为伏，卦上六爻为飞，飞为显，伏为隐。

若六爻之中并无用神，而伏神又值旬空，倘无提拔者，谋事决难成就，故曰“事与心违”。

伏无提拔终徒尔，飞不推开亦枉然——亦引上文之意。

伏者，言用神不现而隐伏于下也，如无日月动爻生扶拱合，谓之伏无提挈。

飞者，是用神所伏之上显露神也。

推者，冲也，言冲开飞神使伏神要出也。

空下伏神易于引拔——言伏神在旬空飞爻之下。

盖本爻既空，犹于拦绊，则伏神得引拔而出也。

引者是拱扶并之神，拔者亦生扶拱合，冲飞引伏之意。

制中弱主难以维持——制者，言月建日辰制克也；弱主者，指衰弱之爻也。

如用神衰弱而又被日月二寻制克，纵得动爻生之亦不济事，盖衰弱之爻再遇日月克者，如枯枝朽树，纵有如膏之雨，难以望其生长新根。

此指用神出现而言也，如伏神如是，纵遇并引亦无用矣。

日伤爻真罹其祸，爻伤日徒受其名——日辰为六爻主宰，总其事者也；六爻为日辰臣属，分治其事者也。

是以日辰能刑冲克害得卦爻，卦爻不能刑冲克害于日辰也。

月建与卦亦然。

墓中人不冲不发——大抵用爻入墓则多阻滞，诸事费力难成，须待日辰动爻冲之，或冲克其墓爻，方有用也。

古书云：“冲空则起，破墓则开”。

鬼上身不去不安——“身”，借用而言世也。

但凡官鬼持世爻上，如自己若非职役之人，以官鬼为忧疑阻滞之神，须得日辰动爻冲克去之，方可安然无虑矣。

或忌神临于世上亦然，但不可克之太过，恐我亦伤。

先圣曰：“人而不仁疾已甚，乱也”，唯贵得其中和耳。

德入卦而无谋而不遂，忌临身而多阻无成——德，合也，和合中自有恩情德义。

故凡谋为，一神动来合世，或用神化得生合，或日辰临用合世，或日辰生合用爻，皆德入卦中，而无谋不遂矣。

但合处逢冲恐有更变。

倘忌神如是，则多阻而无成矣。

卦遇凶星避之则吉——凶星即是忌神。

凡用爻被月建日辰伤克，不论空伏，始终受制，无处可避。

如无月日伤克，独遇卦爻中忌神发动来伤，若用爻值旬空伏藏不受其克，谓之避，待冲克忌神之日，其凶自散也。

如用爻出现不空便受其毒，难免其伤也，故曰：“避之则吉”。

爻逢忌杀敌之无伤——爻者用爻也，如求财以财爻为用之类是也。

“敌”，救护之意，譬如求财，卦中财爻属木，倘有金爻动来克财，凶也，或得火爻发动克金，则金爻自治不暇，焉能克木？木爻无患矣！故曰：“敌之无伤”。

主象休囚，怕见刑冲克害，用爻变动，忌遭死墓绝空——主象亦言用神也，如值休囚，已不能为事矣，岂可再见刑克？如用神发动，犹人勇往直前，岂可自化墓绝？用化用有用无用，空化空虽空不空——用神化用神，有有用之用神，有无用之用神。

有用者，用神化进神；无用者，用神化退神并伏吟卦也，故以“有用无用”分别之。

空爻安静则不能化空，爻发动则能化，既发动，动不空也，化出之空亦因动而化。

凡动爻值空，或动爻变空，皆不作真空论，出旬有用矣。

养主狐疑，墓多暗昧，化病兮伤损，化胎兮勾连——长生、沐浴、冠带、临官、帝旺、衰、病、死、墓、绝、胎、养，此十二神，卦中唯是长生、墓、绝三件，卦卦看，爻爻要查，其余沐浴、冠带、临官、帝旺、衰、病、死、胎、养各神，俱各有生克冲合、进神退神、伏吟反吟论，不可执疑于养主狐疑，病主伤损，胎主勾连。

《十八论》内已明论之，学者宜自详辨。

凶化长生，炽而未散——用爻化入长生者吉；如凶神化入长生者，则其祸根始萌，日渐增长也，必待墓绝日始锄其势。

吉连沐浴，败而不成——沐浴，其名败神，又称沐浴煞，乃无廉无耻之神，其性淫败，然而有轻重之分别。

即如金败于午，败中兼克；寅木败于子，败中兼生；卯木败于子，败中兼刑；水败于酉，败中兼生；土败于酉，败中兼泄气；火败于卯，败中兼生。

唯占婚姻最宜忌之。

倘夫择妻姻，得财爻而化沐浴兼生者，必败门风，兼克者，因奸杀身。

即如诸占，倘世爻化之，生者因色坏名，克者因奸丧身，有救者险里逃生。

故曰吉神不可化沐浴也。

戒回头之克我，勿反德以扶人——回头克乃用神自化忌神，如火爻化水之类是也。

诸占世爻、身爻、用爻遇之不吉也。

凡用神动出生合世爻，是有情于我，谋为易成也；或用神发动不来生合世身，而反生合应爻及旁爻者，皆谓反德扶人，凡占遇之，所求不易，是损己利人之象也。

恶曜孤寒，怕日辰之并起——“恶曜”，指忌神言也；“孤”，孤独无生扶拱合也；“寒”，衰弱无气也。

凡占遇忌神孤寒，则永无损害我矣。

唯怕日辰并起，而孤寒得势，终不免其损害，如值月建，真可畏也。

用爻重叠，喜墓库之收藏——如卦中用爻重叠太过，最喜用神之墓持临身世，谓之归我收藏也。

事阻隔兮间发，心退悔兮世空——间爻者，世应当中两爻是也。

盖此二爻居世应之中，隔彼此之路，动则有人阻隔。

要知何等人阻隔，以五类推之，如父母动即尊长之辈是也。

凡世爻旬空其人心怠意懒，不能勇往精进以成其事，故曰“心退悔兮世空”。

卦爻发动须看交重，动变比和当明进退——凡卦发动之爻须看交重，交主未来，重主已往。

如占逃亡，见父母并朱雀发动，若爻是交，当有人来报信，如值重爻，则信已先知，他仿此。

动变比和者，指言进退二神也，如寅木化卯是进神，卯变寅是退神，《十八论》内详明。

进主上前，退主退后。

煞生身莫将吉断，用克世勿作凶看，盖生中有刑害之两防，合处有克伤之一虑——煞者，忌神也；生者，合也；身者，如自占以世而言也。

如卦中忌神发动，则有伤于用神矣，既使生合我，有何益哉？况生合之中有刑、有害、有克，如忌神生世兼有刑克者，不但谋事无成，所求不得，恐因谋而致咎。

即如一人乡试于辰月癸酉日，卜得节之坎卦，世爻巳火化寅木忌神，生中带刑，又卯木忌神暗动生世，后至临场病。

此是忌生身也，生中带刑也。

害者相同，克者尤重。

又如用神动来克世，谓之物来寻我，凡谋易就，勿因克我当作凶看，得用神克世本是吉也，不宜又去生合应爻，谓之厚于彼而薄于我，则虽用神克世，亦作凶看，不可不知也。

刑害不宜临用，死绝岂可持身——凡用神、身、世遇日辰相刑，必主不利，占事不成，占物不好，占病沉重，占人有病，占妇不贞，占文卷必破绽，占讼有刑害。

动爻不过坏事，大概相仿，化者亦然，须推衰旺生克，分其轻重详之。

死绝于日辰之爻临持世身用神者，诸占不利，变动化入者亦然。

然有绝处逢生之辨，学者宜知。

动逢冲而事散——盖冲之一爻不可一例推之。

如旬空安静之爻，逢冲曰起；旬空发动之爻，逢冲曰实；安静不空之爻，逢冲曰暗动；发动不空之爻，逢冲曰散，又曰冲脱。

凡动爻而逢冲散脱者，吉不成吉，凶不能成凶也。

绝逢生而事成——大凡用神临于绝地，不可执定绝于日辰论之，用神化绝皆是也，倘遇生扶，乃凶中有救，大吉之兆，名曰“绝处逢生”。

如逢合住，须冲破以成功——卦中用神忌神遇日辰合，或自化合，或有动爻来合，不拘吉凶，皆不见效，须待冲破日期可应事之吉凶。

假如用爻动来生世，凡事易成，若遇合住，则又阻滞，须待冲之日，事始有成。

此下皆断日期之法也。

若遇休囚，必生旺而成事——断日期之法不可执一，当以活法推之，庶无差误。

如用爻合住，因以冲之日期断矣。

或用爻休囚，必生旺之期能成其事，故无气当以旺相月断之。

如用爻旺相不动，则以冲动月日断之。

如用爻有气发动，则以合日断之。

或有气动合日辰，或日辰临之动，或日辰临之动来生合世身，即以本日断之。

若用爻受制，则以制煞日月断之。

若用多得时旺动，而又遇生扶，此为太旺，当以墓库日月断之。

若用爻无气发动而遇生扶，即以生扶月日断之。

若用爻入墓，当以冲墓冲用月日断之。

若用爻旬空安静，即以出旬逢冲之日断之。

若用爻旬空发动，即以出旬值日断之。

若用爻发动旬空被合，即以出旬冲日断之。

若用爻旬空安静被冲，即以出旬合日断之。

若用爻旬空发动逢冲，谓之冲实，即以本日断之。

以上断法撮其大矣，其中至妙之理，学者自当融通活变，分其轻重，别其用忌，断无差矣。

速则动而克世，缓则静而生身——此亦断日辰之法也。

如来人定其迟速，若用神动而克世，来期甚速；如动而生世则迟；如静而生世则又迟矣。

更宜以衰旺动静推验；则万无一错。

如衰神发动克世，比旺动来克者又缓矣，余仿此。

父亡而事无头绪，福隐而事不称情——此一节指言公事，当看文书，文书即为父母爻也。

凡占功名、公门、公事，以父母爻为头绪，当首赖文书，次尊官鬼，如文书爻空亡，恐事未的确。

故曰：“父亡而事无头绪”。

凡占私事以子孙爻为解忧喜悦之神，又为财之本源，岂可伏而不现？故曰“福德隐而事不称情”也。

鬼虽祸灾，伏犹无气——官鬼一爻，虽言其祸灾之神煞，然六爻之内亦不可无，宜出现安静，不宜藏伏，藏伏了谓之卦中无气，况那官爻诸占皆有可赖之处，故此要它。

即如占名以官为用，占文书以官爻为原神，占讼以官爻为官，占病以官爻为病，占盗贼以官爻为盗贼，占怪异以官爻为怪异，占财以无官爻恐兄弟当权不无损耗。

子虽福德，多反无功——“多”，多现；“反”，受克。

唯占名子孙为恶煞，除此皆以子孙之爻为福德神也。

占药以子孙之爻为用神，若卦中多现，必用药杂乱，服之无功。

如占求财遇子孙爻受伤，不唯无利，恐反致亏本。

究父母推为体统，论官鬼断作祸殃，财乃禄神，子为福德，兄弟交重，必至凡谋多阻滞——此虽概言五类之大略，然亦有分别用之。

假如占终身，以父母爻论其出身，如临贵人有煞，是官家之后，如临刑害无气，乃贫贱之儿。

如占祸殃，当推官鬼附临何兽，或值玄武即盗贼之殃。

财乃人之食禄，故曰“禄神”；子孙可解忧克鬼，故曰“福德”。

兄弟为同辈劫财，动则克神争夺，故曰“凡谋多阻滞”也。

卦身重叠，须知事体两交关——卦身即月卦身也，其法“阳世还从子月起，阴世还从午月生”，《启蒙节要》论明矣。

凡卦身之爻为所占事之体也，若六爻中有两爻出现，必是鸳鸯求事，或事于两处。

若带兄弟必与人同谋，兄弟克世或临官鬼发动，必有人争谋其事也。

卦中不出现，事未有定向，出现生世、持世、合世，其事已定。

宜出现不宜动，动则须防有变，如变坏则事变坏矣！若持世，知此事自可掌握；若临应，知此事权柄在他。

或动他爻变出者，即知此人亦属其事。

如子孙为僧道子侄辈类。

或伏于何爻之下，亦依此类推详。

如六爻飞、变、伏皆无卦身，其事根由未的，空亡墓绝者诸事难成。

大抵卦身当作事体看，不可误作人身看。

若占人相貌美恶，以卦身看可知矣。

凡遇身克世则事寻我吉，世克身则凶，若得身爻生合世爻更吉。

虎兴而遇吉神，不害其为吉；龙动而逢凶曜，难掩其为凶；玄武主盗贼之事亦必官爻；朱雀本口舌之神然须兄弟；疾病大宜天喜，若临凶煞必生悲；出行最怕往亡，如系吉神终获利。

是故吉凶神煞之多端，何如生克制化之一理——大抵卜易当执定五行六亲，不可杂以神煞乱断。

盖古书神煞至京房先生作易，乱留吉凶星曜以迷惑后学，如天喜、往亡、大煞、大白虎、大玄武之类皆是。

今人宗之无不敬信，然神煞太多岂能辨用？合以六兽而言其法，莫不以青龙为吉，以白虎为凶，见朱雀以为口舌，见玄武以为盗贼，不分临持用神、原神、忌神、仇神，概以六兽之性断之，大失先天之妙旨。

何则？白虎动固凶也，若临所喜之爻，生扶拱合于世身，则何损于吾？故曰凶不害其为吉。

青龙动固吉也，若临所忌之爻刑冲克害乎用神，则何益于事？故曰虽吉而难掩其为凶。

朱雀虽主口舌，然非兄弟并临，则不能成口舌也。

玄武虽主盗贼，若非官爻并临，则不能称盗贼也。

盖六兽之权依于五行六亲生克故也。

又如天喜吉星也，占病遇之虽大象凶恶，竟不以死断，因天喜故也，若临忌神，我必以为悲而不以为喜。

往亡，凶煞也，出行遇之，虽大象吉利，竟断其凶，因死之故也，若临所喜之爻动来生扶拱合世身用爻者，吾必以为利而不以为害也。

盖神煞之权轻而五行之权重故也。

由是观之，遇吉则吉，遇凶则凶，系与此而不系于彼，有验于理而验于煞，何必徒取幻妄之说哉！不然，吾见其纷纷繁剧，适足以害其理而乱人心，岂能一一中节耶？盖神煞无凭，徒为断易之多歧，而不若生克制化之一理为妥，能明其理则圆神活变，自有条理而不惑矣。

六亲本也，六兽末也，至于天喜、往亡、天医、丧车吉神凶煞末中之至末也。

欲用之者唯六兽可也，必当急于本而缓其末。

然六兽但可推其性情形状，至于吉凶得失，当专以六亲生克为主。

学能如此，则本末兼赅，斯不失其妙理而一以贯之矣！呜呼！卜易者知前则易——世人卜易皆泥古法，能变通鲜矣。

故有龙虎推其悲喜，水火断其雨晴，空亡便以凶看，月破皆言无用，身位定为人身，应爻概称他人，凡此之类，难以枚举。

刘伯温先生作是书，取理之长，舍义之短，阐古之幽，正今之失，凡世之执迷于前法者，亦莫不为这条解。

有志是术者苟能究明前说，自知能变之道矣，其于易也何有？求占者鉴后则灵——推占者固当通变，而求占者亦不可不知求卜之道也，后诚心是也。

筮必诚心——圣人作易，幽赞神明，以其道合乾坤故也。

故凡卜易，必须真诚敬谨，专心求之，则吉凶祸福自无不验，今人求卜多有科头跣足，短衫露体，甚至有不焚香不洗手者，更有富贵自骄，差家人代卜，或烦亲友代卜，孰不知自虽发心而代者未必心虔？忽略如此而欲求神之咸格者，未之有也，可不慎欤？何妨子日——阴阳历书中有“子不问卦”说，故今人多忌此日。

刘国师谓吉凶之应皆感于神明，神明无往不在，无时不格，能格其神，自无不验矣。

故凡卜易唯在人之诚不诚，不在日之子不子也。

以上全篇总说断易之法，乃通章之大旨，不如此则诸事难决，有志于是者当先观此篇，若能沉潜反复，熟读玩解，此理既明，则事至物来，迎刃而解矣！其于卜易也何有？二、天时天道杳冥，岂可度斯夫旱潦？易爻微渺，自能验彼之阴晴。

当究父财，勿凭水火——《天玄赋》、《易林补遗》皆以水火为晴雨之主，而不究六亲制化，盖执一不通之论也。

且如以水爻为雨，其言旺动骤雨，休囚微雨，然水居冬旺则雨，雨岂独骤于秋冬而轻微于春夏耶？知乎此不攻自破矣？凡卜天时，当看父财，勿论水火也。

妻财发动，八方咸仰晴光，父母兴隆，四海尽沾雨泽——以父母爻为雨，财动则克制雨神，所以主晴。

应乃太虚，逢空则雨晴难拟——占天时，应空则雨晴难拟，须凭父财及日辰断之。

世为大块，受克则天变非常——就为天，万物之体也；世为地，万物之主也。

若世受动爻刑克，必有非常之变。

日辰主一日之阴晴——如父母爻动被日辰克制者，不雨；倘父母爻动，日辰生扶，主大雨；财爻动，日辰生扶，主烈日。

日辰为主也。

子孙管九天之日月——阳象子孙为日，阴象子孙为月，旺则皎洁，衰则暗淡，空伏蒙蔽，墓绝暗晦。

墓宜逢冲，绝宜逢生。

若论风云，全凭兄弟——风云当看兄弟爻，以旺动衰静论风云大小浓淡。

若问顺风逆风莫看兄弟，以子孙为顺风，以官鬼为逆风。

要知雷电，但看官爻——官鬼在震宫动有雷，旺相霹雳，化进神亦然。

或卦无父母，虽雷不雨，父母值日方有雨也。

更随四季推详——此节引上文而言，冬令不可以雷断矣。

须配五行参决——五行各有时旺，春令多霜雪冰雹，夏秋多雷电朝露。

晴或逢官，为烟为雾——卦得晴兆，官鬼若动，有浓烟重雾，恶风阴晦，冬或大寒，夏或大热。

雨而遇福，为电为虹——卦得雨兆，子孙若动，有闪电彩虹，盖子孙主彩色，虹与电亦有其象，故以类而推之。

应临子孙，碧落无瑕疵之半点——凡应临子孙动者，日必皎洁，或财临应动化福亦然。

世临土鬼，黄沙多漫散于千村——或父母爻空伏而世临土鬼发动，是落沙天也，待父爻出空出透日，方有雨也。

三合成财，问雨那堪八卦——卦有三合成财局，有彩霞无雨，三合父局有雨。

五乡连父，求晴怪杀临空——五乡者，金木水火土五行也，唯父爻为雨，以财爻为忌煞。

若求晴最怪财爻旬空。

财化鬼阴晴未定——财主晴明，鬼主阴晦，如遇财鬼互化，或鬼财皆动，必主阴晴不定。

父化兄风雨靡常——父主雨，兄主风，两爻互化或俱发动，皆主风雨交作。

凡论先后，当以动为先，变为后，俱动则以旺为先，衰为后。

母化子孙，雨后长虹垂带练；弟连福德，云中日月出蟾珠——日月虹霓皆属子孙，若遇父爻化出，必然雨后见虹，兄爻化出则是云中见日。

父持月建，必然阴雨连旬——如求晴岂宜父持月建，若无子孙同财爻齐发，是必连旬阴雨也。

兄坐长生，拟定狂风累日——长生之神，凡事从发萌之始。

如父爻逢之，雨必连朝；兄爻逢之，风必累日；官爻逢之，阴云不散；财爻逢之，雨未可望。

须至墓绝日，然后雨可止，风可息，云可开，阴可晴也。

父财无助旱潦有常——官鬼父母无气而财爻旺动者必旱，子孙妻财无气而父母旺动者必潦。

遇此最怕日月动爻来生扶，则潦必至淹没，旱必至枯槁。

如父财二爻虽旺动，却有制伏，又无扶助，纵旱有日，纵潦有时。

福德带刑日月必蚀——子孙带刑化官鬼，或官鬼动来刑害，或父带螣蛇来克，皆主日月有蚀；阳爻日，阴爻月。

雨嫌妻位之逢冲——占雨若财爻暗动，则父受其暗伤，雨未可望。

晴利父爻之入墓——发动父爻入墓，而无日辰动爻冲开墓库，则雨止。

子伏财飞，檐下曝夫犹抑郁——财爻主晴，不主日，得子孙出现，发动旺相，然后有日。

倘无子孙则财爻无根，官鬼必专权，非久晴之兆也。

父衰官旺，门前行客尚趑趄——雨以父为主，得官爻旺动有雨，如父爻居空地，仍为无雨，必密云凝滞不散之象，父爻出旬逢冲当有雨也。

福合应爻，木动交而游丝漫野——子孙乃旷达之神，若临木动应交合，或在应上生合世身，必是风和日暖，游丝荡飏之天也。

鬼冲身位，金星会而阴雾迷空——鬼临金爻，动来冲克世身，或冲克应爻，或临应上发动，皆主有浓烟重雾蔽塞效野之象。

卦值暗冲，虽空有望——如占雨父空，占晴财空，若日辰冲之，则冲空不空，欲定日期，出旬有望。

爻逢合住，纵动无功——父动雨，财动晴，理固然也，若被日辰合住，虽动犹静，待日辰冲父之日可雨，冲财之日可晴也。

合父鬼冲开，有雷则雨，合财兄克破，无风不晴——如动爻合住父爻，得官爻去冲动父爻，先雷后雨；财被动爻合住，得兄弟克破动爻，无风则不晴。

坎巽互交，此日雪花飞六出——坎巽者，指言父兄两动，在冬令占，有风雪飘扬之象。

阴阳各半，今朝霖雨慰三农——阴晴者，言官父二神也，如求雨见官父皆旺动而无冲合伤损，当日有雨。

兄弟木兴系巽风，而冯夷何其肆虐——遇兄弟属木，在巽宫旺动刑克世爻，当有飓风之患，如父亦旺动，主风雨交作也。

妻财发动属乾阳，而旱魃胡尔行凶——财爻发动，或变入乾卦，而又遇月建日辰生扶合助者，必主大旱。

六龙御天，只为蛇兴震卦——震为龙象，若见青龙或辰爻在此宫旺动者，必有龙现。

从父化辰先雨后龙，如辰化父先龙后雨。

父爻安静或空伏，龙虽现而无雨，化财亦然。

五雷驱电，盖缘鬼发离宫——有声曰雷，无声曰电。

若鬼在离宫动，当以五雷驱电断之，盖离为彩色之象故也，火鬼亦然。

土星依父，云行雨施之天；木德扶身，日暖风和之景——土主云，父主雨。

故土临父动有云行雨施之象。

木主风，财主晴，故木临财动有日暖风和之景。

半晴半雨，卦中财父同兴——妻财父母俱动，必然半晴半雨；父衰财旺晴多雨少，父旺财衰雨多晴少。

多雾多烟，爻上财官皆动——财动主晴，鬼动主阴，官旺财衰，大雾重如细雨，鬼衰财旺，烟迷少顷开晴。

身值同人，虽晴而日轮含曜；世持福德，纵雨而雷鼓藏声——凡兄弟持世，动则克财，财若旺相，亦非皎洁天气；子孙持世，动则克官，官若发动，虽雨必无雷声。

父空财伏，须究辅爻。

克日取期当明占法——辅爻者即原神也。

占雨以父母爻为用神，以官鬼爻为原神；占晴以财爻为用神，以子孙爻为原神。

如用神空伏、衰旺、动静、出现、墓绝、合冲、月破，当以病药之法决断日期。

今以用神为法，原神之例如之。

即如用神伏藏；俟用神出透之日应事；如用神安静，俟冲静之日应事；如用神旬空安静，俟出旬逢冲之日应事；如用神静空逢冲，谓之冲起，俟出旬逢合之日应事；如用神静空逢合，俟出旬逢冲之日应事；如用神发动而无他故者，俟逢合之日应事；如用神旬空发动逢冲，谓之冲实，本日应事；如用神发动逢合、动空逢合及静而逢合者，皆俟冲日应事；如用神入墓于日辰者，俟冲用神之日应事；如用神自化入墓者，俟冲开墓库之日应事；如用神被旁爻动来合住，或自化出作合，俟冲开合我之爻之日为应事；如用神月破，俟出月值日或逢合之日应事；如用神绝于日辰，或化绝于爻者，俟长生日应事；如原神会局来生，而用神伏藏，俟出透之日应事；如旬空，俟出旬之日应事。

故合待冲、冲待合、绝待生、墓待开、破待补、空出旬、衰待旺等法，远断月日，近断日时，故曰：“克日取期当明占法”也。

雨宜察父爻之空不空，晴宜察财爻之伏不伏。

既知用神，还宜兼察原神，故曰“父空财伏须究辅爻”。

“须”字当作“兼”字解，而古注疑以占雨而父空，不必宗父爻，当以辅爻推之，占晴而财爻伏，不必宗财爻，当以辅爻断，以词言义，故予琐陈。

要知其详，别阴阳可推晴雨；欲知其细，明衰旺以决重轻——此节言其大略而已。

“阴阳”，动变之意；“重”，大也，“轻”，小也，以旺衰决雨之大小也。

能穷易道之精微，自与天机而吻合。

三、年时阴晴寒暑天道之常，水旱兵灾年时之变，欲决祸福于一年，须审吉凶于八卦——年时，一年中四时事也，国家、官府、天道、人物皆在六爻内也。

初观万物，莫居死绝之乡；次察群黎，喜在旺生之地——万物属初爻，临财福吉，临官鬼凶；二爻为人民之位，遇子孙四时安乐，逢官鬼一岁多灾。

三言府县官僚，兄动则征科必追；四论九卿宰相，冲身则巡警无私——三爻以有司官断，生合世爻有仁民爱物之心；若临子孙，清廉正直；若临官鬼，残酷不仁；临兄弟发动克世，征科急迫。

若九卿上司，皆看四爻，临子孙生合世身，必然治国忧民，正直无私。

五为君上之爻，六为皇天之位——五爻为天子之位，最不宜动来刑克世爻，其年必受朝廷克剥。

若临财福生合世爻，必有君恩，化出父母当有赦宥；空动有名无实。

六爻为天，若空，其年必多怪异事，盖天无空脱之理，所以主有变异也。

应亦为天，克世则天心不顺；世还为地，逢空则人物多灾——应爻又作外郡，世爻又作本境看。

太岁逢凶乘旺，有温州之大飓——太岁乃一年主星，唯遇子孙妻财为吉，其他皆非所利。

如临兄动，其年多风，克世必有风灾。

流年直鬼带刑，成汉寝之轰雷——太岁临官鬼动，多雷多灾，六爻无官，年月不带或衰绝皆吉。

发动妻财，旱若成汤之日；交重父母，潦如尧帝之时——若止占年时水旱，妻财临太岁发动而父爻衰弱者，必主亢旱；若父持太岁发动，子孙衰弱者，主大水。

猛烈火官，回禄兴灾于照应——火鬼发动主有火灾，若与世无干而与应爻有关碍者，邻人被灾也。

以内外论远近耳。

汪洋水鬼，玄冥作祸于江淮——水鬼发动主有水灾，在外卦动他处淹没，在内卦动近处河决，若不克世虽溢无事。

尤怕属金，四海干戈如鼎沸——金鬼发动恐刀兵，冲克应爻、生合五爻是朝廷征讨；如在外卦又属他宫，克五爻或克太岁，是外番侵犯中华。

或两鬼具动，必非一处作乱；或化回头克，月建日辰动爻克制，虽反叛不妨。

如休囚动，乃是盗贼。

更嫌值土，千门疫厉苦祸同——土鬼发动或临白虎，皆主瘟疫，若克世人多病死，有制不妨。

逢朱雀而化福爻，财动则旱蝗相继——鬼带朱雀动，刑克身世，主有蝗虫之灾，盖朱雀能飞故也。

遇勾陈而加世位，足兴则饥馑相仍——勾陈职专田土，官鬼逢之，必非大有之年，持世克世定是歉收之岁；财化兄或与鬼俱动，则当饥馑相仍。

莽兴盗起，由玄武之当官——鬼加玄武动克世爻，其年必多盗贼；若临金冲克岁君或五爻者，谋动干戈，扰乱四海以犯上也。

灾　异多，因螣蛇之御世——螣蛇乃怪异之神，在第六爻上动，虽非官鬼，主有变异；鬼在六爻上动，虽非螣蛇，亦主变异也。

若在乾宫，天鼓两鸣于元末——螣蛇官鬼动，若在乾宫，主有天鼓鸣之异。

以五类分别，如金爻子孙或化入兑卦者，有星月之异。

余仿此。

如当震卦，雷霆独异于国初——螣蛇动在震宫，有雷霆之异，如夏秋间无云雨雷霆震也。

震卦为龙，若临辰或化辰，主有龙现之象。

艮主山崩，临应则宁都有五石之陨——螣蛇鬼在坤宫动者，主有地震，逢金则有声，带刑则崩裂。

坤卦为牛，鬼临丑动必有牛异。

乾坤二卦是人有异事，非物也，如妇生须，男孕子，元未有此异。

坎化父爻，雨血雨毛兼雨土——坎卦螣蛇鬼动化父爻，皆以雨断。

雨血雨毛雨土，皆元未之异事也。

巽连兄弟，风红风黑及风施——螣蛇鬼动巽宫化兄，主有异风，元顺帝时有黑风。

若不化兄，勿作风断，是草木禽兽之异，春秋时六鹢退飞、唐库中金钱化蝶类。

日生黑子，宋恭惊离象之反常——螣蛇鬼动离宫，主有日异，如宋恭帝时日中有黑子。

若临午爻有火异也，如大德间火从空降燃烧禾稼。

沼起白龙，唐玄遭兑金之变异——兑为泽，主井池沼，若螣蛇鬼在宫动者，如唐玄宗时沼中白龙腾空而起。
