# 奇门法窍 - 卷四

奇门起例捷要诀

大全奇门捷要歌，先观二至，以分顺逆，次看节气，以定三元，取符使全凭旬首，定直符却随时干，直使数时支，直符加旬首，再察格局之美恶，推入墓与休囚，符使星门要临于生合旺相之地，年月日时须必夫刑冲空绝之宫，迫制义和主客所系，阴阳动静天地攸分，细决生克之吉凶，始得奇门之测验。

论应候先后

奇门大全曰﹗“奇门应候，时有先后，应有主客，以彼此人我而推之。大凡其神应时之初，星应时之中，门应时之末，依次消息推去，无不应验如神。若我寻人，我为客，他为主，以天盘之星为我，以地盘之星为他，他来寻我，他为客，我为主，以天盘之星为他，地盘之星为我，看他生我，我生他，他生我，益在我，我生他，益在他，他克我，损于我，我克他，损在他。又以阳日之天盘星为他，阴日之地盘星为我，比合者，无损，余仿而推之。”

论天地盘应事

奇门一得曰﹗“凡占国事、都省、府县、乡市、安宅、官讼、坟茔、求谋、名利、婚姻、行人、失脱、逃走、捕捉，即以地盘为主，天盘为客，人事最多，不能细述。”

论天地盘主客

大抵天盘诸星生合地盘为主，合天盘次之。凡用当详细而用之，如主临旺气，逢生为美、为胜、为新、为繁华、为鲜明；逢克，为枵、为破、为败、为旧、为歪、为无色、无用也。

论宫门奇仪生克吉凶

凡八门与宫比和，为主为客皆和，门生宫为客生主，宫克门为主强客弱，门克宫为客伤主，宫生门为客强主弱，若天盘生地盘，或地盘克天盘，为主利益。

以上星仪门宫，若得生旺之时，或逢冲克，而不为忧；若逢衰墓之时，又被冲克，当宜固守，诸事莫为。若我在生旺，制人为胜，如逢衰墓，制人招忧，若逢旺而生，人有益；逢衰墓而生，人自此败矣。若逢旺气相生，则受生之人大吉，如我逢衰墓之宫，他来生我，主好事渐来。

论日时主客

奇门大全曰，凡占事先以日主为己身，次以时支为用事。以日主临生旺，得奇仪相生，吉星吉门照应，无刑冲破害，则为主者吉；若日主临克制之宫，无奇仪吉星相照，兼有刑冲破害者，则为主凶，百事不能有成。

如宫加生合之宫，奇仪吉格，吉星相照，则为客者吉；若临克制之宫，无奇门吉宿，六仪刑冲破害，则为客凶，百事不能成。

论天地盘生克

天盘星克地盘星，凡谋为一切等事，多是非，惊忧不免；若地盘星克天盘星，是为有力，我克者休，有始无终，为主百战百胜。

论吉凶神生克

奇门统宗曰﹗“吉神生我吉愈吉，凶神生我不全凶，吉神克我不为吉，凶神克我祸不轻。”此定吉凶生克之理。

论五不遇不以吉论

又曰﹗“时干克日五不遇，奇仪入墓亦同凶，纳甲入墓须审量，门星入墓亦同厄。”此言入墓不以吉论也。

论奇仪空亡

又曰﹗“门宫星奇仪落空亡者，不凶，吉者，不吉。”此言空亡不以吉凶论也。

论九星旺相

钓叟赋云﹗“大凶无气化为吉，小凶无气亦同之。”此言星休旺。若大凶之星，得休囚无气，则小凶也；小凶之星，得休囚无气，亦不足虑也；若上吉、次吉之星无气，亦不甚吉也。

论奇墓

奇门大成曰﹗“三奇入墓天地盘，又有分别。天上三奇不墓宫，地下三奇墓支兼，地下三奇避八卦（墓宫故也），天上三奇无克制。”

论星门时干衰旺

又曰﹗“星门衰旺，惟乎时令十干之衰旺，存乎方位。”言看十干，当照阴阳起长生式，论旺墓也。

论冲合动静

又曰﹗“凡事未发而遇冲，则动；既发而遇冲，则散；事未起而遇合，则静；既起而遇合，则成。又当与星门合看，此所以言吉凶；冲合所以验动静也。”

论应远近断法

大成云﹗“如奇门一盘，星门生克，奇仪吉凶，固然已定，至应合年月日时，又当审其事之远近，或应年月，或应时日，星门奇仪衰旺而断，神而明之，不可执定。先定其支，后配其干，其得干支之法，唯在正时定之，如子午相冲，子与丑合，丑年月日时应之之类。”

论旬空法

又直符落在旬空，必以出旬断之。假如甲子旬中空戌亥，是加在乾六宫，必应在戌亥日，以戌为重，阳与阳比，阴与阴比，此旬空法，定支者如此。

论冲合断法

又曰﹗“如又不冲，又不刑，又不空，断之则必看天盘六仪所带之干，以定，其支亦照看其冲合，逢冲决其合日定支，逢合决其冲日定支可矣。其天盘所带之支，又不冲不合，以星门生克定之，生逢生日，克逢克日，应之内中，且有先后分别，符应在先，始应在后。”

论奇仪迫制

大成曰﹗“六仪最忌击刑，三奇最忌入墓与迫制也。”

论八门迫制

又曰﹗“吉门迫制，吉事不成；凶门迫制，凶灾尤甚。凶门和义，其凶不凶；吉门和义，其吉益吉。”，又曰﹗“凶中有吉，不复言凶；吉中有凶，不复言吉。”此谓宫门仪奇吉凶辨也。

论门宫生克

大成云﹗“凡门生宫，是客来生主，合吉格，此时利主；虽是门生宫合凶格，防有暗计、埋藏，审而用之，大抵合得吉格，方为全美。”

凡宫生门者，乃主生客，宜施恩、布德、赏赐、招安，又曰﹗“我生者谓之子孙，先宜恩育，百事利迟，久必祯祥。”

凡八门克宫，乃客来伤主，若合吉格，利为客，此时宜扬兵耀武，若合凶格，不利于后。

凡宫克门，谓之主克客，合吉格，利为主，行兵大胜，凡谋有成；合凶格，反招破败。

凡八门九宫比和，为主客相投，如开加兑、伤加巽之类，乃金见金，木见木，若合吉格三奇，万事大吉；如合凶格，或干克支、支克干，刑冲合破德禄空等类，分利主客，各有善恶用法也。

以上宫门，逢旺气相生，则受生之人大吉；逢衰受克，则受克之人招凶。又如衰墓时克人，则受克之人无咎；如在旺气时生人，则受生之人大吉，余可类推。

论星生旺吉凶

大成曰﹗“凡用诸星，须详生合休旺克害刑冲胎墓死绝贵禄空亡，凡吉凶各得其用，活法变通，阐而用之。”

如上克下者，利为客；下克上，利为主；上生下，利主；下生上，利客；上下比合，主客皆利。

如金星在秋季庚辛申酉日时生水星，则水星吉；如克木星，则木星大凶，余仿此。

又如我星在旺气被他星克我者，当忧不忧，终始皆吉；如逢衰墓受他克者，极凶而灾害不能免也。又曰旺而受克，美运渐衰。

又如我逢衰墓之宫，受他来生者，生好事渐来，求谋无阻，凡事遂意，以小而成大也。

又如我逢衰墓之时，又去生他，主破败招非，诸事退耗，求而不遇。

又如我在旺气生他者，凡事不求而得，好事兴发，日日增新，所图远大，虽小有阻，终能成就也。

又如诸星比和，凡谋为皆遂。

论天地盘动静占法

奇门大全曰﹗“凡占事以静用地盘，以动用天盘。天盘是客，利为客；地盘是主，利为主，则趋避之，更看格局之美恶，细查入墓与休囚，大抵时干不可克日干，时干不可冲日支也，盖以地盘不可克天盘，直细占之。如地盘诸星克天盘，是为有势，凡事强为，恐后无益，谓我克者休，诸事有始无终，推求名官事得吉，或战为主百胜。”

论克应

奇门一得曰﹗“凡取克应，此一时一宫，有八神、九星、三奇、六仪、八门，俱有克应，不之以何星等类为定，一时之应耳。盖一时有一星得令为主，余星若失令为用，俱取为克，应之准也。如此时和吉，有明堂贵人青龙长生禄旺五符等吉星，门宫相生者，在人为显达、贵、善、公正之人，在物为美、为新、为贵、美味佳品，若会凶格，门宫相克，干支冲犯，在人为平常人、僧道、不正人，为奸邪、为疾病、为废人或盗贼，在物为破损、旧物，为缺器、无用，闲气为苦酸腥臭之味，此大概言之耳，然万事类无穷，凡用以本日时详看生旺休囚，以变通详察也。”

论三盘占法

又论三盘占法，出行趋避首重八门，八门，人盘也，吉凶由自取也，凡门克宫者，吉；宫克门者，凶。

修造者，首重九宫，九宫即地盘也，凡事皆由地盘而起者，故门生宫，吉；宫生门亦吉，不宜相克。

论卦气体用

凡时日方位得卦气者，为上吉；和卦气者为次吉。生体者为利主，生用者利客；在内者事近，在外者事远；已往者，为去事，将来者，为未到事；对待者，为遥望事，外应者，为远涉事，所以先见日时方位，断其事之本体，谓之先天，复以来占正时，加于所立方位，上逐十二宫，轮去看本卦干支落在何宫、何卦，或生、或克、或在内、或在外、或以往、或将来、或对待、或外应、或遇卦气之财宫、父母、兄弟、妻财、子孙，以断其一事之成败可否，谓之后天。凡断神乎先后二天，其验异常。

论动静占法

大全曰﹗“凡奇门占法，动而端看方向，静则只查直符、直使，时下看其生克旺相，以定休咎。”

论节候成败占验

大全曰﹗“节后占验，凡万物之成在于何时，则具败坏之期，即定于其成之时也，物之败坏，当在世爻破空绝之时而埋碑，记文书则须看何时提出世下所伏之父母爻，及何旬空去其世爻，是其时也。又须合内外两卦之数，以定其年分日子之多少，假如阳遁八局乙未时演成雷地豫，豫卦世爻未土败于酉，绝于巳，破于辰，受克于寅卯，定于甲申旬，凡此甲申旬中，寅卯巳酉年月合败也，若定开拆文书、发掘碑记，当在甲申旬中，子午年月日时也，盖以文书子水伏在世爻乙未之下，赖子来提起，午来冲起，而甲申旬中又能空去飞爻未土故也。”

论三奇衰旺

大成曰﹗“要得天上三奇到均可解，然三奇有衰旺墓不一。统一岁言之，乙旺于春，丙丁旺于夏；统一日言之，乙旺于昼，丙旺于夜，丁昼夜皆明，而尤旺于星夜，故曰惟丁奇最灵。”

统八方言之，乙旺于卯，制于酉，墓于戌；丙旺于午，制于子，墓于戌；丁旺于巳，制于子，墓于丑，三奇同救甲，而衰旺墓制不一，不可不知。

论三墓

大成曰﹗“又有日墓、时墓、宫墓三者，不可不知。日时墓如前云，戊戌、壬辰、丙戌之类是也，谓之时干入墓。若宫墓，如正时干支，乃戊子而直符临乾宫，乃戌地也，云时干入墓宫，又云值时墓，余仿此。”

论生死二门

大成曰﹗“生门、死门均之土也，衰旺同否？曰生旺于春，死旺于秋冬。”

论同宫两支

又曰﹗“凡四隅，每宫俱有二支，落位在艮宫，还看丑宫，还看寅宫，地煞抑两宫，俱看本宫，干属阳则看阳支，支本宫干属阴则看阴支，故经曰阳与阳比，阴与阴比，此之谓也。”

论选择神煞吉凶

大成曰﹗“奇门选择，凡一切太岁三煞凶神恶曜俱不忌，盖奇者，奇兵也，门者，门第也，吉门到座，如人入琼楼宝殿，则尘纷不得而扰之，又如入相府侯门，窃盗不得而与焉，兼之三奇加临，如人君在内，大将守门之象，一切诸煞，悉行远避，故死者安，而生者迪吉，又合凶煞之足云哉。”

论天上三奇之妙

然地下三奇，一座五日，与诸煞同驯熟，天上三奇乃忽然加临，诸煞起而后退地下三奇，如有司恒，居习熟人，每不知畏，天上三奇如巡，方一时历一宫，奸宄闻风远避，故地下三奇终不若天上三奇之灵应也，确有至理，非止为选择，凡用奇门，悉皆准此，即以天上论，而乙奇尤利于夜，丁奇昼夜皆同（以其为日月星是也）。经云﹗“奇门择日忌诸家不论凶神与吉华，一切[进祥献瑞霭子孙绵远福无涯。”

论三奇为万神之王

奇门圣灵经曰﹗“夫奇者，乙丙丁，乃上界之真宰，天上号日月星，地下号乙丙丁，以为天地中万神之主，每月朔旦之日，九十四家年月日时，三百六十神煞将军太岁年禁退星，拱手朝临，安门、出门得三奇多获吉利，五姓大葬、破土、斩草、立卷、安葬、开山、立向、野外、权厝、改卜、新茔、开坟、合葬、附葬，得此三奇到山头或临向者，并不忌。山家墓运阴府九十四家年月日时，三百六十神煞年禁退星太岁将军，土王用事，三元五姓破克，斩草之日，安葬相克日期，皆以不忌，诸神煞殒退六十步，拱手进福，大葬立宅得三奇，子孙发福定如意；上官赴任得奇门，未及三年受皇恩；门上立向得三奇，子孙必定换红衣；求官应举得三奇，定主黄甲绯衣；迎婚嫁娶得三奇，百年谐老共齐眉。”

论遁甲吉凶祸福之机

夫遁甲者，六壬之总管，阴阳风水诸书之总要也，吉凶祸福之枢机，诸神恶煞不能为咎，乙丙丁日月星奇能制一切诸凶神，三光齐到土神而永久。国得奇而太平，宅得奇而兴盛，坟得奇而旺相，上官赴任得奇而必迁升，奇门皆到，诸神拱手。伏藏若到南方兼北，利，若居东地造西宫，一奇若到山头坐，一切凶神俱伏藏，得奇不得门可用，得门不得奇不可用，奇门皆到，无不吉也。

夫将者，三军之司命，敌战之权衡，其攻击刺杀之谋，进退存亡之道，不可不知也，是故善攻者，动于九天之上；善守者，藏于九地之下，故能自保而全胜也。夫察天时地理，战必胜，攻必败，取则可为良将矣。次及人间万事，动静营为，皆吉凶之应，不啻若指诸掌，故术者不知，则为冒术之称也，学者岂可不尽心乎？

世间术士只凭三元内五姓被克之日斩草破土，相生之日安葬，便言吉也，以后倘有人口伤亡、六畜死损、百般凶祸频发者，只道天降灾祸，不知遁甲内隐凶殃，或云﹗“不通壬遁，不葬；不通遁甲，不宅。”术士若能通晓遁甲，何必拘于大小墓也，术士不晓六壬、遁甲，名为冒术，不足用，以作后必大凶。

占雨

以天柱为雨师，天英为电母，天辅为风伯，天冲为雷公，天蓬壬癸为水神，开为雷，伤为雷，休为云雨，生为风，杜为电，景为露，死为水母，惊为虹，以天地两盘直符、直使生克决之。

占晴

以天辅为风伯，天英景门为火神，以乘旺之宫为晴，或克日时为断。

占雪

以乾兑二宫主之，心柱二星乘壬癸到宫，以所得之干为期。

占雷

以天冲直符伤门在乾巽上见腾蛇、朱雀、从魁、太冲为有雷。

占禾稼

以天任落艮震宫，主丰，不落者，为歉。以贵神月将分旱涝，又伤门为麦，生门为谷，蛇雀巳午为旱，传送天后为涝。

占种植

以天冲为花木，以天辅为树木，各看落于旺相之宫，为生休囚为死，相生者活，相克者死。

占蚕

以三奇三吉门吉星落于金木之宫为吉，下克上为良不到金木之宫，而克门者，不利。

占蝗蝻

以死伤杜惊临于日干之宫，主有蝗蝻。

占岁中丰歉

以立春时刻日建起看天地二盘以决之，看奇吉落于何宫，以九宫分野定之。

占童试

以天辅为试官，日干为士子，丁为文章，以旺相生克吉格休囚断之。

占科试

以日干为士子，直符为主考，天乙月干为副主考，景门为文章，以生克吉凶决之。

占殿试

以岁干为天子，月建为主考，日干为士子，景门为策论，各于旺时三奇生克决之，不得奇岁月干生者为二甲。

占武试

以直符天冲为考试官，日干为士子，甲戌己为弓，甲申庚为箭，景门为策，伤门为马，甲午辛为靶，各以生克吉凶决之。

占徵召

以太岁为皇恩，月建为铨部，日干为己身，生克决其召否。

占升迁

以开门为官，加生旺宫有奇格者，必升，岁干乘吉格，来生年命日干宫者，均吉。生擢武官看杜门同论。

占朝觐

以岁干为天子，为引见之人，以生克日干宫者吉凶决之。

占上官

以上官时所向之方所得宫神，如吉格生旺则吉，休囚废没则凶，乘凶格更凶，主罢黜。

占考绩

以直符为大宪，开门为官，生克吉凶决之。

占所任地方吉凶

以禽落宫为帝畿，余为升地，各宫奇仪为分野，以开门落宫，上有天蓬，为盗贼；庚为兵乱；丙壬旱涝不犯，此者平安。

占投武

以天冲为武士，直符为帅主，生克决其收用。

占干谒

以休门宫为所见之人，时干宫为干谒之人，以生克吉凶决之。

占寿

以九十为率，每宫十年，天冲落宫与死门远近以定其数，带旺一生无患，无吉者，看其休囚之气断之。

占人生贵贱

以年月日时配合八门九星九宫，带吉奇旺相之宫，为吉者、为贵，仍按十二宫推之。

占人年命吉凶

以来人所来之方合天地正时，与其生命所坐之方，合而推之，其人来方合奇者，为吉。

占婚姻

以乙为女家，庚为男家，以两家落宫相生合决其成否，又以天盘六合为媒人，生合男女决之。

占招赘

以天庚生地乙宫，庚上得吉者良，男求女须以地乙生天庚为可成。

占纳宠

以乙奇为妻，丁奇为妾，庚为夫，以生克空陷决之。

占娶女容貌性格何如

以乙奇所乘之星推之，以九星决其性情美恶。

占婚后有益

以庚乙之宫推之，以奇吉生克决之。

占婚后子息旺否

以得使之宫为子息，如值阳吉星，多男；阴吉星，多女。仍以乘旺相相生断之。

占生产男女

以坤宫为产室，以坤宫地盘天芮为产母，以坤宫天盘之星推之，阳干男，阴干女。又法，以坤土所得之门为胎，天盘为产室，以生克决其安否，得阳门男胎，阴门女胎。

占生产日期

以坤宫所得之星为胎神，以坤宫所得之干为作胎之日，以对冲坤宫天盘星所得之干为产期。

占产子长命否

以其所生之时，遁其天地两盘，若乘之星带奇门吉格，与年命日时相生者，吉。

占病

以天芮为病神，生死二门为生死，以本人年干落宫得生死二门休囚废没决其生死。

占延医

以天心为医士，天芮为病神，以日干为病人，以奇吉生克论之。

占病痊愈

以天芮落宫为病症，以天芮落宫之干支为愈期，如木克土之类是也。

占词讼

以直符为原告，以天乙为被告，以开门为问官，惊门为讼师，以生克休囚决其胜负。

占兴讼

以朱雀为讼师，乘景门其讼必兴，反此不讼。又法，已惊景二门主之，旺者必成讼，空亡则不成讼。

占词状

以开门为官长，以景门为文状，生克休囚决之。

占争竞

以直符为先动之人，为客；天乙为后动之人，为主，钱财青龙为主，田产五谷衣物，生门为主。

占利息

以庚丙两家为构讼之人，甲子戊为主和之人，并开门落宫，以生克休囚决之。

占公私两事

以巳到宫为公事，未到宫为私事，看时干落宫，落于动宫，不能归结。

占讼狱

以丙为本主，庚为被治之人，开门为官长，以生克旺相休废决之。

占带干证如何

以六合落宫决之，值符用天上之落宫，六合、天乙用地盘六合所在之宫生克决之。

占嘱托

以开门为问官，值符为原告，天乙为被告，生克决之。又法，天乙宫为求托之人，直符宫为所托之人，直使宫为转托之人，以生克决其济否。

占被责否

以庚格刑格、击刑并断之，以生克决其责否。

占结案

端以庚格决之，阳日看天盘之庚下临何宫；阴日看地盘之庚上乘天盘之干为结期。

占罪轻重

以甲午辛为罪人，辛落地盘带九天、天冲者，必发遣。若天庚加辛或罪人年命日干之宫者，必正法。又法，以本人日干宫上星旺门吉，并有奇吉格者，为轻罪。

占囚禁

以甲午辛为罪人，天狱天牢天网为入狱，专以干支落宫决之。以日干落地盘壬癸辛者，主囚禁。

占捕获罪人否

以开门为长官，直使为公人，以有事之人年命日干，以生克落宫内外为迟速。

占起解罪人

以天辛为主，直使为解人，辛落休囚，无碍，直使克辛者，平安，再为开门宫克制，尤妙。

占捕盗贼

以元武天蓬为盗贼，伤门为捕人，时干为物主，以生克决其难易。

占捕亡

以六合宫为逃亡之人，伤门宫为捕者，以生克决之，逢格必获。

占攻贼

以六庚旺相得开门加中五，其贼可擒；又地盘天禽所临之宫得旺相吉门，其贼自败；若休囚废没凶门者，守将不吉。

占间谍

以直符为主者，丙为自己，庚为仇人，以月将加时与直使所得之干支冲则动，不冲不动，庚旺无益。

占行诈

以六丙为己，六庚为敌，朱雀为谣，落旺宫六丙克六宫者，其术得行，反此不行。

占攻城

以六庚为攻者，天禽为守者，以旺相生克决之。

占守城

以天禽为守者，天蓬六庚为攻者，以天禽生旺为不破。

占盗贼

以占其何时去看六庚，在内四宫者为不去，在外四宫者为去，以庚之地盘干支年月日时为之来期。

占贼临境否

以时支宫为客，时干宫为主，看其生克。

占胜败

凡战阵以惊景二门主之，当以直符落宫为主，六庚落宫为客，生克决之。

占行期

以时干为起行之人，日干为牵缠之人，开门为起行之期，以时干在内、在外，并开门下干决定。

占行人

以本人年命合当局中干支为行人，以支宫为宅舍，左右为来之迟速，其日以地方远近决之。

占远信

以丁为信，时干内外为迟速，外迟内速，如人在北方，占南方信息，一宫得景门者，信到。

占在外虑家中安否

以日干为主，时干长生处为家，如甲木长生在亥之类，亥属乾宫，无凶，为平安。

占回乡

以本人年命占时入局中，人已在外方，占时其年命已落内界，未回以干支定其日期。

占在外人安否

以外宫上下二盘得三奇吉门及诸吉格者安，反此不安。

占未出门先定归期

以出行日干长生之方定之，若甲乙日出行，须看乾方地盘所在之干为归家之期。

占出行经商地方吉否

以其所往之方得三奇吉格生年命日干落宫者为上吉。

占行人何日归来

端以庚格决之，以本人年命落于何宫，即在何方。落内者近，外者远。

占登舟船主善恶

以震宫为船，所得星为船主之善恶，以九星吉凶决之。

占道途吉凶

以时干所落之宫得蓬为盗贼，如蓬不遇，再时干所加本宫得三奇吉门旺相诸吉格，不妨。

占谋害

庚为仇人，甲为己身，生克决其有无谋害。

占行路遇人同往善恶

以时干为己身，看上得何星临之，以九星吉凶决其善恶，休旺定其吉凶。

占出行水陆吉凶

以休门、景门所乘之宫分水、旱二路，二门落宫、天地二盘得奇仪吉格相乘为吉。

占人在外不知何方

以行人年干决之，本人年干落于何宫即何方，落内者近，外者远。

占久出存亡

以年命落宫定之，以乘旺带奇吉者，平安；休囚为困苦；空亡为其人不在，仿此。

占久出外信虚实

以景门、朱雀决之。景门为文书之神，朱雀为口舌信息之神，得奇吉者实。

占求财

以生门落宫再看上下二盘格局，吉格吉星所求皆遂意，一有不吉，求半；休囚，无。又法，以本人年命日干落宫并所往之方，合而决之。又法，以日干、时干落宫与生门落宫合而决之。

占贸易

以生门落宫旺相得三奇吉格，主买卖兴旺，不全者，平常，休囚更凶，凶格大不利。又法，以甲子戊为资本，生门为利息，以所落之宫吉凶生克决之。

占合伙

以地盘生门为财，主天盘落宫，生门为伙计，以生克决之。

占交易

以直符为买物之人，生门为所买之物，生门落宫为物主，各以生克决之。

占索债

以伤门为讨债之人，天乙为欠债之人，以生克决之。又法以天乙落宫为讨债之人，以勾陈所乘之宫为欠债之人，以生克决之。

占放债

以直符为财主，天乙为取财之人，生门为财神，以生克旺相论之。

占称贷

以直符为物主，天乙为称贷之人，各以所落宫生克决之。又法，以所往之方，天盘所得之星为求借之人，以天盘所落地盘之宫为借贷之家，以克生决之。

占得财

以地盘时干在内地上得奇，休生三门天盘甲午戊亦在内地会开门，此财速，不会迟。又法，以甲子戊为财神，生门为财方，看落于何方，以二宫生克验其得失。

占脱货

以日干落宫为货主，时干落宫为货物，甲子戊落宫为资本，生门落宫为利息，生克决之。又法，以日干落宫为收买货物之人，以时干落宫为货物，以吉凶生克决之。

占买房屋

以直符为买主，生门为住宅，死门为地土，以生死得奇吉格吉凶断之。

占交易开张益否

以开门为店铺，以生门为本利，以日干为开设之人，以奇吉生克吉凶决之。

占谒贵求财有益否

以现任官开门为主，未任官天盘甲子戊主之，以日干为求谒之人。

占揭借财物得否

以直符落宫为财主，以日干落宫为揭借之人，以吉凶生克年命日干落宫决之。

占合伙求财

以日干落宫为我，时干落宫为伙计，以生克决之。

占访人

以所往之方地盘为主，天盘为客，生合得奇吉者，遇合则见，遇格则拒。

占约期至与不至

以年为尊长，月为同类，时为后辈，日为己身，直符在前者先至，直符后者后至，相生相比者至，相克不至，伏吟阳星不至。

占远人来何事

以直符为主，天乙为远人，各以落宫相生者，无关系，克则有事。

占有人来访宜见否

以来人所来之方天盘星为来人，为客，或以来人所乘之时干为客，以地盘所在之星为主为我。

占我访人见否

以天盘所往之方为我，地盘之星为他，比和可见，以生克决之。

占请客来否

以直符为客，天乙为主，生克决之。

占人请是否好意

以其来方之门星宫合而推之，以其方地盘之门星宫乘吉奇为好意。

占失物

以时干为失主，八门物类为逃亡之物，以旺相休囚并八神四格决之。

占人走失

小儿走失，阳日看天盘六合落宫，阴日看地盘六合所在之宫，在天盘，内四宫近，外四宫远，奴仆专以天蓬星主之，落于坤宫，归于父母之家，以空亡墓库为难寻，婢妾以天盘太阴主之，或以天芮落宫决之。

占走失六畜

走失骡马船车以伤门主之，天冲主之必根寻伤门落于何宫何方，即往何方寻之。牛羊以坤宫死门主之，若死门隐于何宫，即在何方，芮星宫亦可。马匹端以乾宫所得之神决之，看天盘天蓬之星在何方，即以何方寻之。

占何人为盗

以天蓬为盗，阳日看天盘元武，阴日看天盘元武，再以八卦九星类其人以决之。

占被盗之物藏于何处

以盗之去方为藏物之处，谓其相合而然也，看九星乘元定所盗之物藏匿之方。

占捕贼

以勾陈为捕盗之人，以蓬为大盗，以元武为小贼，以杜门为捕盗之方，各以所乘之落宫，生克决之。

占失财

以八门九星之类落官见元武有人盗去，不见元武，自己遗失，以生克空亡内外宫决之。

占家宅兴旺

以生门之落宫并本日长生之宫合而参之，生克旺相决其兴隆。

占分居

以本局中支干推之，分别内外，以年父母、月兄弟、日己身、时子孙，如居两宫，为分居，一处，不分，俱以宫分干支照年月定日期以旺相休囚，决其吉凶。

占迁移

以方上有三奇吉门，再得三奇四季月皆吉，以九星吉凶定之。

占谋馆有无

以天辅为师长，为求馆之人，以天芮为东主，以生克决之。

占官幕

以辅星为求幕之人，以甲子戊为官长，开门亦为官长，以生克决之。

占求荐

以甲子为求荐之人，以天乙为推荐之人，生克决之。

占差遣

专以开门之星决之，看应差之人何年干、日干为开门，所冲者，去；不冲者，不去。

占退役

以开门为官长，以日干为退役，生克决之。

占应役

以开门为官长，日干为应役之人，以生克旺相决之。又法，以直使为己身，以生克休囚断之。

占投主

以甲子戊落宫为本人日干落宫决之，以甲子戊生者宜投。

占卸事能否

以日干落宫为卸事之人，时干落宫为所卸之事，比者，不能卸，生克决之。

占领文迟速

丁为文件，与直符相生速，克则迟。丁在何宫相生即以本宫干支定其日期。

占官事缓急

以时干为己身，直符为官长，六丁为公文，直使为公差，以内外宫并生克决之。

占给假

以直符为尊长，天乙为卑小，克者不准。

占避难逃避方向

以杜门、丁己癸、六合、天上太冲及生门所临之方，又生本时干，则吉，再有三奇吉星，大吉，反此不利。

占立窑

以景门主之，生年命日干者，吉。

占得吉地否

专以死门与日干落宫合而决之。

占坟墓

以死门为天地两盘之墓以决之，以死门落宫地盘之星为死，以死门落宫天盘之星为生者，生克决之。

占开挖水道

以开门生之，得奇吉，开挖有益。

占河水消长

以天蓬休门决之，得奇吉，虽长不泛。甲辰壬带蛇，主水害；休落于二八五，水立消。

占博弈

以直符所在之方决之，直符加伤者胜。

占舟得顺风

专以天辅星决之，天辅落于何宫，即何方风吉为顺。

占渔猎

以伤死二门合癸干决之，加休以水猎，以伤门作舟筏，癸为天网罟。

占田猎

端以伤门决之，伤门乘旺带庚者，畋猎其方大获，兑伤门受克，死门亦可得。到艮不能得，到坤亦不得。

占牛马怀驹牝牡

各以其宫所乘之星推之，马离、牛坤、骡驴震，阳星为牝，阴星为牡。

占奏事准驳

以景门落宫为陈奏之事，日干为奏事之人，以岁干为天子，以奇吉生克决之。

占派差务否

以月干为落宫，为上宪，以时干落宫为委派之人，生克决之。

占文武官补否

以开门为文职，以杜门为武职，以生克休旺决之。

占在任动静

以开门落宫为动静，以月干为上宪，比和者不动，带奇吉生者主升，克者不利。又法，以开门为上司，日干为本身，生合者，吉。

占捐劝踊跃否

以开门为官长，以生门为富户，以生克决之。

占剿匪迟速

以元武落宫为流贼，以直使之宫为剿贼之官，以生克休囚旺相决之。

占解饷平安

以生门落宫为饷，以天蓬为贼盗，以直使为护解之官，以生克决之。

占监狱平安

以甲辰落宫为狱，以开门为有狱之官，以甲午辛为罪人，生克决之。

占有无贼窝

以天蓬落宫为贼窝，以日干为包庇之人，以勾陈为捕役，生克决之。

占交友

以日干落宫为己身，以时干为友人，以生克奇吉论之。

占服药效否

以天芮落宫为病，以生门为药饵，生者，效不生；带凶格者，不效。

占废员起用

以岁干为天子，以日干为引见之人，生克乘奇吉旺相决之。

占出兵吉凶

以日干落宫为从军之人，以直使为统军之宫，以元武为贼，各以生克决之。

占保劾

以日干宫为保举之上司，日干为应保劾之人，论生克决之。

占谒陵

以杜门为山陵，以岁干落宫为天子，冲旺生者为谒。

占税务衰旺

以生门落宫为关税，以日干为收税之人，以开门为税官，以生克旺相休囚决之。

占井泉旺否

以休门落宫为泉，以死门落宫为井，相生合者，水旺。

占是否有妊

以杜门落宫为月信，以日干落宫为占人，各以生克定之。

占耳鸣

以蓬星落宫为耳，看落于何宫，合天地二盘以类神断其吉凶。

占果木结实

以伤门落宫为树木，以生门落宫为果实，乘虎为风，乘元为雨，又以旺相生克决之。

占酒口味

以元武落宫决之，落震必酸，落土必甜，落金必苦，有奇吉为佳酿，休囚为坏酒。

占荐友请否

以日干为荐友之人，以时干为请友之人，以生克决之。

占出差平安

以日干落宫为出差之人，以时干落宫为所差之事，以生克决之。

占掣签远近

以开门落宫为省分，为掣之人，落内四宫者近，外四宫者远。

占简放

以岁干落宫为天子，以日干落宫为应放之人，生合者吉，休克者否。

占天时

占晴以天英为主，占雨以天蓬为主，相生相克以决有无，凡占晴须论符天朱蛇勾白之神与八门生景死杜辅禽英芮，并起元于火土局三奇日，位戊己当机阳星开必旺，凡占雨，须看地阴元白与八门之休惊开伤九星之蓬柱心冲，并起元于金水局，以奇入墓，庚辛壬癸当权阴星阖，必阴雨。

占升迁

上官以克直符为官星，以直使之下为地方，以分野决其何处。官克宫门，此地不宜，另图别处；若宫 门克官星，则官尚未升迁，主迟。

占选举以直符为举子，直符地盘之下奇仪为文字，直使为场屋，直使之下地盘奇仪为榜案，日干为试官，专以直符为主，喜生忌克。

占求财

占财以时干为主，时干所克者为财星，，若再直符本宫有六仪三奇入星宫门为财星，又有占时旺相之地主得财，否则不得，天蓬为财星，宜往北方求之，冬十分、春五分、夏三分、秋一分，其余卦候递推，开门为财，宜往西北方得贵人之财，休得富家之财，生得田土之财，伤得植物之财，杜得器皿之财，景得酒食之财，死得葬亡之财，惊得忧恐之财。

占婚姻

占婚姻以直符为夫，直符之下地盘九星为媒妁，以直使为女，直使之下地盘八门为妆嫁，各以生克决之。占女之性情妍媸，直使加九星决之，遇旺则美，休囚则恶，加天蓬，旺主性柔慈爱貌白，休则奸狡形陋；加禽芮任，旺则厚重端方貌美，休则黄瘦拙；加冲辅，旺正直无私貌秀丽，休则发枯性暴；加英，旺主性速明澈貌光洁，休则凶暴；加柱心，旺主果决貌白洁，休则性硬貌白。

占产育

占胎产男女，以时干为母，直符为父，时干加地盘九星为子，端看主位相生则吉，相克则凶，以九星阴阳论男女，九星加奇仪为之生期，天蓬生男平常，天任子多福，天冲多秀，天辅子多贵，天英生女有福，天芮生女平常，天禽生女多贵，天柱生女多福，天心生女果决，干克子宫易产子，星克时干难产子，星同宫共克时干主伤母，时干与直符共克子星，主伤子。

占疾病

占疾病以时干为病人，直符为病症，时干加地盘九星为医药，直使加奇仪为痊期，时干克地盘九星，不肯服药，生宜服药；九星克时干，药不对症，生则服药有灵，直使加六仪三奇生时干，主易痊愈，克则难愈，时干克奇仪易痊，生则迟。

占官讼

占词讼以时干为我，时干直符为中证，时干加门为听讼之官，时干加地盘奇仪为彼，奇仪同宫九星为彼干证，要在五处验其生克，以决胜负。

占官事完结以绝日为主，各时干加门属金则寅月日事绝之类，绝之例要论四时衰旺，旺则月论，衰则日论，伏吟主迟，反吟主反覆。

占罪之轻重，以加八门为主，门生我无罪，门克我有罪，门生彼无罪，门克彼有罪，乘旺来克罪重，休囚者罪轻。

占行人

占行人以时干为行人，以时干加八门为所往之方，以时干加地盘九星为来期，以直符为占事之人，又时干克门，主已动，时干生门有成，未成主未动，门克时干，此事不宜，已往他方，门生时干，有人勾引未动，时干克直符，不思归家，直符克时干，主在半路，时上生直符立至，直符生时干，主将动身，伏吟不来，反吟已来。

占盗贼

占盗贼以时干为失主，以直使九星为逃人为贼人，九星同门为去向，直符捕盗之人，直使加奇仪为盗去之物，时干克直使加九星主易得，生则迟得，九星克时干主贼难得，生则贼自降，直符克九星主早捕，生则捕人相为助盗，九星克直符主难捕，生则捕人受贿。

占终身

占终身当分天地人三盘而断，主星管少年之造化，主门管中年，主宫管末年，然以主星为重。

问终身以得奇门诈为吉，其飞流亦须得宫门为重。

占家宅

占家宅吉凶休咎如何，符为新宅，使为旧宅；符为正屋，使为侧厢；符为阳宅，使为阴宅；符为本身，使为田舍；符为尊长，使为卑幼；符为心宫五脏，使为四体经络，其中分而合，合而分，符受克，新宅凶；使受克，旧宅凶，以占事论生克断之，又以主星为住宅之人，以飞门为所住之宅，俱宜生旺，不宜衰废，更以得奇得诈为上吉。

凡占家宅，以直符为人，直符加八门为宅，地盘九星为对门，地盘九星为左邻，右宫为右邻。

占地理

以星为龙穴，以门为堂局，星受克，穴不吉；门受克，堂不好，落空亡亦然，符吉使凶，得奇门可阡，符凶使吉，虽有奇门亦不可用。

占坟墓以直符为占事之人，直符所临之下地盘遇九星为亡人，直使所临之下地盘遇门为亡人之墓，看其二处，彼此相生，彼相遇旺之地，又得三奇六仪扶助为吉，墓亡人克墓，只可发财，不出贵，若墓克亡人，必主官非口舌横事，要验九星与门生克以定吉凶。
