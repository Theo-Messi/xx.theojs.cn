# 奇门法窍 - 卷一

例言

奇门为天时节气之正宗，非他数可比，故辨方书采用之。若果明于超接置闰之法，推验吉凶，自有准的。每见坊本烟波钓叟歌诀，其间如寄四维拆补置闰各法均略而不详。今按奇门真授一书，逐条更正，似得节气时令之正，以备参考。

奇门为选择之津梁，趋避吉凶，攸关祸福，故演定阴阳九遁之格局以明其吉凶之测验。

奇门克应为吉凶之准的，今按诸家奇书备录以凭考验。

奇门占验类神皆本生克而定之故，不可执一而论而取用之，吉凶全在神而明之存乎其人耳。

奇门十八局为子房所定，其间飞布之法，未能详述，故坊本将飞宫之图误作活盘推用，以致星门紊乱。今按阴阳顺逆之法，演定飞宫排宫九局图式，以明其轮转推布之诀，并吉凶格局之验，惟仅刻冬夏两遁二至中五寄坤寄艮图格，而四维之立秋寄坤、立夏寄巽、立冬寄乾、立春寄艮之吉凶格局，立有两至图、寄宫图法，足可类推，故不繁刊。

奇门八神端行卦序于排宫之法不甚符合，故立阴阳八神卦位顺逆宫次图说以备取用，庶不失阴阳两遁经所云﹗“直符前三六合位，后一九天二九地”之法也，其余各宫均挨卦次推定列后。

奇门直使飞排两宫用法不同，今于排宫图内立有间宫之法，上下两盘剪活辅补用之，庶六十时八门皆可值其使矣，格局吉凶毕现，诚为直使行宫之秘。

奇门作用贵乎时方，必须较准真正方位方为合局，如吉格在正东震方，则应直向正东，若稍偏则非真正方位，毫厘之差，攸关祸福，不可不慎。

三诈为之隐宫，兵家用之，埋伏此方，无人知者，必须得奇门乃验。

九遁凡用事谋为，惟最忌奇墓刑迫。

五假，假其气以用事，若悖其气而用之则凶，尤忌迫墓。

龙鸟为上吉之格，凡百谋为无不吉利，其余格局，有端宜之格，有宜此而不宜彼之格，宜详慎用之，不可牵强。

五不遇选择日时以此煞为最凶，纵有奇门，不能解救。

龙鸟格逢庚直符则应以凶论，然遇凶门则然，若遇休生开三吉门又逢旺相，仍以吉论，不必尽拘升殿游禄奇合论格，惟奇家最宜之格，须遇吉门用之尤验。

奇墓最宜详慎，如得使吉格，奇既入墓，即不得力，须察三奇旺相之宫，酌而用之。

丙加年月日时、庚加年月日并庚为直符之时，均为格，然不可盖以凶论，如遇休开生三吉门仍可酌用。

迫制、义和、门生宫、宫生门遇吉门则吉；宫克门、门克宫虽遇吉门则吉事不吉，遇凶门则灾殃尤甚。

天三门、地四户、地私门、天罡方、天马方各法皆以月将起用，利为百事，更合吉门吉星尤为响应，今立图法于后。

烟波钓叟赋注释（长白棠荫山房孟樨氏增注）

轩辕黄帝战蚩尤，涿鹿经年苦未休，偶梦天神授符诀，登坛致祭虔精修，龙龟出自河洛水。彩凤衔书碧云里。

昔轩辕战蚩尤于涿鹿，不胜，遂祷于神，梦九天玄女授以符诀，即河图洛书之诀。彩凤衔书即太乙、六壬、遁甲之书也。

因命风后演成文，遁甲奇门从此始。

帝命风后演成三式之文，而行兵有阵，出入有门，进退有法，以擒蚩尤。遁者，隐也，甲者，仪也，谓六甲六仪为直符贵神也。六甲隐于六戊，以六戊有神明之德，隐显之机，故以遁甲为名，其甲戌隐于六己、甲申隐于六庚、甲午隐于六辛、甲辰隐于六壬、甲寅隐于六癸，此所谓遁甲也。奇者，乙、丙、丁三奇也。门者，休、死、伤、杜、开、惊、生、景也。遁甲奇门之名由此而起。

一千八十当时制，太公删定七十二，逮及汉代张子房，一十八局为精艺。

法以一年三百六十日配作廿四节，一节分三元，一元有五日，一节分为十五日，共得一百八十时。二十四节计四千三百二十时，即有四千三百二十局也。风后约制阳遁五百四十局，阴遁五百四十局，合一千八十局。至太公以七十二候，一候制一局，五日一易，则删定七十二局。汉张子房则又分阳遁九局，阴遁九局，共成十八局，以为万古不易之定式。

先从掌上排九宫，纵横十五在其中。

九宫者，一坎、二坤、三震、四巽、五中、六乾、七兑、八艮、九离。排于掌上，任其纵横飞布也。十五者，纵横配合图书，无不成十五之数，如太阳之一九十也，少阳之三七十也，太阴之六四十也，少阴之二八十也，以中五乘之，皆成十五，此图之纵横也；北一南九十也，东三西七十也，西北之六东南之四十也，西南之二东北之八十也，以中五乘之，亦皆十五，此书之纵横也，故曰纵横十五在其中，此天地之数目，有配合之妙用，所以行兵布阵岂能外此纵横之法哉。

次将八卦轮八节，一气统三为正宗。

乾坤定位，山泽通气，雷风相薄，水火不相射，此八卦循序之理。是以八节辅配八卦-冬至主坎，立春主艮，春分主震，立夏主巽，夏至主离，立秋主坤，秋分主兑，立冬主乾。所以八方风动，纳天地之气，化为出入抵向之门户也。一气者，卦气也。统三者，一气领三候也，如冬至、小寒、大寒统坎，立春、雨水、惊蛰统艮，春分、清明、谷雨统震，立夏、小满、芒种统巽，夏至、小暑、大暑统离，立秋、处暑、白露统坤，秋分、寒露、霜降统兑，立冬、小雪、大雪统乾。

以八宫分布二十四气，此为遁甲奇门之正宗，每卦统三节，每节统三候也。三候者，上、中、下三元为三候也。如冬至一七四、小寒二八五、大寒三九六、立春八五二、雨水九六三、惊蛰一七四、春分三九六、清明四一七、谷雨五二八、立夏四一七、小满五二八、芒种六三九，此为阳遁上中下三元三候起局之法也；如夏至九三六、小暑八二五、大暑七一四、立秋二五八、处暑一四七、白露九三六、秋分七一四、寒露六九三、霜降五八二、立冬六九三、小雪五八二、大雪四七一，此阴遁上中下三元三候起局之法也。

阴阳二遁分顺逆，一气三元人莫测。

冬至为一阳之始生，阳气上升，故阳遁顺行，迎生气也，六甲从坎至离止，以一二三四五六七八九顺而进之。夏至为一阴之始生，阴气下降，故阴遁逆行，迎杀气也，六甲从离至坎止，以九八七六五四三二一逆而退之。以岁气计之，四时代谢，寒暑迭更，三百六十日而一周天，以二至分二遁，体天地阴阳之气，而为人事之用。若以一卦气论之，一气十五日，五日为一元，十五日为三元，一元十六时，三元共一百八十时，然一气之内，按三元之妙用，节气轮转，浑然无迹，而其间盈缩刻数分秒之不齐，全在神气超接之法以补之。

五日都来换一元，接气超神为准的。

五日为一元，以甲己为符头，四仲-子、午、卯、酉为上元，四孟-寅、申、巳、亥为中元，四季-辰、戌、丑、未为下元。都来两字必须周六十时耳，其三元之中有节气之迟速，未可据以五日而换一元，故有超接之法为准的。今时符先节到，则用超，节后符到则用接。视超接之法，节令尚可得其真，气一经置闰，重用元局法可闰，而节令断难准矣，故以二至超接为阴阳生育之根蒂，恰要在此处体会分析明白，以超接二字为主宰故曰﹗“准的”，犹大匠之准绳，射者之中的也。

认取九宫分九星。八门又逐九宫行。

认取者，详审之谓也。九宫者，一坎、二坤、三震、四巽、五中、六乾、七兑、八艮、九离也。分者，布列也。九星者，蓬、芮、冲、辅、禽、心、柱、任、英也，以蓬分位于坎，芮分于坤，冲分于震，辅分于巽，禽分于中，心分于乾，柱分于兑，任分于艮，英分于离也。八门者，休、死、伤、杜、开、惊、生、景也。逐者，相随而行也，谓休蓬同行，死芮同行，伤冲同行，杜辅同行，开心同行，惊柱同行，生任同行，景英同行。可见自有次第之用法，而吉凶大局定矣。

九星常为值符用，八门直使自分明。

直符者，六仪也，其所用时之旬甲谓之直符，如某甲在某宫，则某星随直符而转运，故为直符用也。直使者，其所用时之旬甲之门谓之直使，如某甲在某宫，某门即为直使也。

符上之门为值使，十时一易堪凭据。

直符之上其门为直使，随直符而十时一易，有所凭依，无杂乱之纷更也。

直符到处加时干，直使顺逆随宫行。

此遁甲奇门之用法，最要认得真切。直符者，系用时之旬甲，乃六仪也，直符所到之处加于所用时干之宫。直使者，八门也，盖门逐符行。假如一局甲子旬，直符在坎一宫，则直使应在休门，占时得甲子时，则甲子直符加甲干应到一宫，直使即在一宫；如乙丑时，直符加乙应到九宫，则直使应在二宫；丙寅时，直符加丙应到八宫，直使应在三宫。是直使分顺逆随宫而行，直符随时干而行。

六甲原号六仪名。

六甲者，甲子、甲戌、甲申、甲午、甲辰、甲寅也。其甲子隐戊，甲戌隐己，甲申隐庚，甲午隐辛，甲辰隐壬，甲寅隐癸。受甲为仪，谓之六仪也。

三奇即是乙丙丁。

经云﹗“乙居卯位，帝出乎震，丙丁俱抱火德，有离明之象，此三光，所以丽奇于乙丙丁也。”故以乙阴木为日奇，丙阳火为月奇，丁阴火为老人星，其光芒现于丁位，故为星奇。

阳遁顺仪奇逆布，阴遁逆仪奇顺行。

阳遁布局之法，如冬至属坎，用一局，即在一宫起甲子戊，顺飞九宫，甲戌己在坤二，甲申庚在震三，甲午辛在巽四，甲辰壬在中五，甲寅癸在乾六，是仪顺布也。三奇者，则丁奇在兑七，丙奇在艮八，乙奇在离九宫也。以戊己庚辛壬癸丁丙乙为次序，顺布一二三四五六七八九之宫，则布阳遁九局顺仪逆奇之捷法也，余局仿此。

阴遁布局之法，如夏至属离，用九局，即在九宫起甲子戊，逆布九宫，甲戌己在艮八，甲申庚在兑七，甲午辛在乾六，甲辰壬在中五，甲寅癸在巽四，是仪逆行也。顺布三奇者，则乙奇在坎一，丙奇在坤二，丁奇在震三宫也。以戊己庚辛壬癸丁丙乙为次序，逆布九八七六五四三二一之宫，则布阴遁九宫逆仪顺奇之捷法也，余局仿此。

吉门仍要合三奇，取用须云百事宜，更合从旁加检点，临宫不可有微疵。

门为执事之始，最要关键，门一得吉，所趋正矣。仍须合乙丙丁三奇之灵，大概利于谋为，犹未可据，谓之全吉，更加检点宫分之有无微疵，如乙奇临震宫，谓之日出扶桑，融合之气，为吉；兑乃木之绝地，乙奇克则受制。如丙奇临离九宫谓之月照瑞门，身居帝旺为纯吉；而临乾则丙火之墓地，光明暗昧，不吉。如丁奇临兑，贵人升殿，为吉；而临于坎则谓之朱雀投江，威德收藏，则不吉也。故谓之临宫不可有微疵也。

三奇得使诚堪使，六甲遇之非小补，乙逢犬马丙鼠猴，六丁玉女临龙虎。

此法三奇即是乙丙丁矣，然未可执得奇便为堪使。所云得使者，是得直使也。三奇得开休生之直使，所谓得奇得门方，可谓诚堪使也。六甲遇之非小补者，更合地盘上之六甲，相为表里，三奇三门得仪神佐之，岂小补哉？乙奇加甲戌、甲午，丙奇加甲子、甲申，丁奇加甲辰、甲寅，是为犬马鼠猴龙虎之谓也，然以本旬三奇六甲为的也。

又有三奇游六仪，号为玉女守门时，若作阴私合和事，请君但向此中推。

此法以地盘丁奇所到之宫为主，遁得本旬直使之门加临，即为玉女守门。其法以甲子旬庚午时、甲戌旬己卯时、甲申旬戊子时、甲午旬丁酉时、甲辰旬丙午时、甲寅旬乙卯时。宜举阴私合和之事，须遇三吉门为宫也。

天三门兮地四户，问君此法归何处，天冲小吉与从魁，此是天门私出路，地户除危定与开，举事皆从此方去。

考古法以乾为天门；此以太冲卯、小吉未、从魁酉为天三门也，又曰天私门。止利于逃行隐迹，乃隐遁之门户也。其法以月将加所用之正时，顺寻太冲、小吉、从魁所临之方，即是天三门，如正月雨水后日缠娵訾之次，月将是亥，用卯时，以亥加卯，则太冲在未，从魁在丑，小吉在亥，其未丑亥上乃天三门也，于仿此推。

考卦例，巽为地；此以除、危、定、开为地户也。其四者，五行属土，故所加临处，利于屯营、筑城，有城高池深之保障也。既云地户，地户法以地气将加所用之时，即以建加建，是月分之除、危、定、开日以建加本时，是日分之除、危、定、开时也。如正月建寅，即从寅上起建，顺数，则卯上是除，午上是定，酉上是危，子上是开，其卯、午、子、酉是地四户也。如以建加所用之子时，则丑、未、辰、戌得除、危、定、开，是地四户也。

六合太阴太常君，三神原是地私门，更得奇门相照应，用门举事总欣欣。

地私门者，隐藏、潜伏之谓也。六合卯为本家，太阴酉为本家，太肠未为本家。卯酉乃日月出入之门户，所以出门举事迪吉，更合三奇吉门斯为全美。但取贵神之法，与六壬稍异，其法以月将加正时，分旦暮寻其方向，旦暮贵人各有分属，以八干四维分配十二支，以分上下，如用乙巽丙丁坤庚时，系上六字，而辰巳午未申酉属焉，是用旦贵也；如用辛乾壬癸艮甲时，系下六字，而戌亥子丑寅卯属焉，是用暮贵也。再视贵神临于何宫，以分顺逆。

若亥子丑寅卯辰六宫，为阳顺起贵神，求三神阴常六，即是地私门也；若在巳午未申酉戌六宫，为阴逆起贵神，求三神阴常六，即是地私门也。假如正月雨水后，太阳缠娵訾之次，亥为月将，以甲戊庚日用卯时，卯属下六字，用暮贵，即以亥加卯时，以暮贵在未，未临亥宫，亥为阳支，起贵神顺行，则太常在未，六合在寅，太阴在酉，而未寅酉之方，乃地私门也。又如甲戊庚日，用午时，午属上六字，用旦贵，以亥将加午时顺行，旦贵在丑，丑临申宫，申为阴支，起贵神逆行，则太阴在戌，太常在子，六合在巳，是戌子巳三方乃地私门也。天三门、地四户、地私门三者，法异而用同，乃遁甲最要之神，若得全和奇门，则所向无阻矣。

太冲天马最为贵，卒然有难宜逃避，但当乘取天马行，剑戟如山不足畏。

考神煞有天马，即天马方也。盖太冲以卯为本神，即房宿也，故为天马其所加临处不空不陷不囚不墓，利于骏奔万里。法以月将加所用之正时，视太冲所临之方，即天马方也，更合门奇，纵剑戟如林，有何畏焉？

三为生气五为死，盛在三兮衰在五，能知趋三避五时，便自嵬然常独处。

郭氏元经曰﹗“五凶三吉就门推，吉有吉兮不用疑。”抑见三吉五凶以门论也。五凶者，乃杜惊伤死景也，又以五为宫分者，止言避五而未及之三，则阴阳驳集之处，岂可不避之乎，故避五以方言之为确论也。

就中伏吟为最凶，天蓬加着地天蓬，天蓬若列天英上，须知即是返吟宫，八门反覆皆如此，死在生兮生在死，假令吉宿得奇门，万事皆凶不可使。

天上地下星伏而不易位，在于本宫，故曰伏吟。天上地下九星动而易位，加于对冲之宫，故曰返吟。死门加于生门曰返吟，死门加于死门曰伏吟。假令吉宿得奇门，值返吟、伏吟之时，亦不堪用事也。

六仪击刑何太凶，甲子直符愁向东，戌刑在未申刑虎，寅巳辰辰午自午。

此言直符加所刑之地相刑与自刑也。如甲子临三宫，子卯相刑；甲戌临二宫，戌未相刑；甲申临八宫，申寅相刑；甲午临九宫，午自刑；甲辰临四宫，辰自刑；甲寅临四宫，寅巳相刑也。百事谨慎不宜相犯。

三奇入墓好推详，乙日何堪见未方，丙火墓戌丁墓丑，此时诸事见灾殃。

乙为阴木，长生于亥，墓于未，故乙奇临二宫为入墓。丙为阳火，长生于寅，墓于戌，故丙奇临六宫为入墓也。丁为阴火，长生于酉，墓于丑，故丁奇临八宫为入墓也。

又有时干入墓宫，课中时下忌相逢，戊戌壬辰兼丙戌，癸未丁丑己丑凶。

六甲子一周有六日，时干入墓谓丙戌时丙入戌墓、丁丑时丁入丑墓、壬辰时壬入辰墓、癸未时癸入未墓、己丑时己入丑墓、戊戌时戊入戌墓。凡入墓之时，运筹图谋、建立营寨皆昏迷无气。

五不遇时龙不精，号为日月损光明，时干来克日干上，甲日须知时忌庚。

盖甲日庚午时、己日乙丑时，乙日新巳时、庚日丙子时，丙日壬辰时，丁日癸卯时、壬日戊辰时，戊日甲寅时、癸日己未时，辛日丁酉时，此时时干克日干，故主客不合，极凶之时，纵得奇门皆不宜用。

奇与门兮共太阴，三般难得总加临，若还得二亦为吉，举措行藏必遂心。

谓乙丙丁三奇、开休生三门、太阴六合九地三神，三者不可兼得。若还得三者，或门与三神会合，或奇与三神会合，虽未全吉，其谋亦可遂愿矣。

更得直符直使利，兵家用事最为贵，当从此地击其冲，百战百胜君须记。

直符以言星，直使以言门，若有会合，直符不犯刑墓，直使不犯迫制，利于行兵谋事。大将屯兵直符直使之本宫，而进兵于直符直使对冲之宫，战自胜矣。

天乙之神所在宫，大将宜居击对冲，假令直符居离九，天英坐取击天蓬。

天乙者，直符也。主帅居直符之本宫击敌于对冲之宫，如直符居离九宫，故坐英星而击蓬也。其法，在阳遁利于天上直符所居之宫，阴遁利于地下直符所居之宫。

甲乙丙丁戊阳时，神居天上要君知，坐击须凭天上奇，阴时地下亦如之。

得五阳时用事，主清虚之气上浮于天，所谓九天之上好扬兵，故布阵坐击须凭天上三奇，以依神灵赫奕也。甲乙丙丁戊为五阳时。得五阴时用事，沉厚之气下降于地，其神镇静，所谓九地之下利潜藏，故伏奇固守须凭地下三奇，以藉神灵庇佑也。己庚辛壬癸为五阴时。

若见三奇在五阳，偏宜为客自高强，忽然逢着五阴位，又宜为主好裁详。

此承上文而言也。若五阳之时，而天上三奇在于五阳之东部，利于为客；若五阴之时，而天上三奇在于五阴之西部，利于为主。夫主客之分，用兵最要之机，故黄帝云﹗“审动静之理，察先后之机。”动则为客，静则为主，主客既定，胜负斯分。其先起者为客，后起者为主。先起者，待敌未动，扬兵而先进；后起者，屯兵偃旗，待敌至而后应之，此主客变通之法也，合三奇用之，百战百胜。

直符前三六合位，太阴之神在前二，后一宫兮为九天，后二之神为九地。

阳遁，直符、螣蛇、太阴、六合、白虎、元武、九地、九天也；阴遁，直符、九天、九地、朱雀、勾陈、六合、太阴、螣蛇也。其法不用飞宫，以甲为旬首，隐直符分顺逆而布之。

九天之上好扬兵，九地潜藏可立营，伏兵但向太阴位，若逢六合利逃形。

九天者，言攻之至极也，乃杀伐之气，运在此方，可以行兵，依此气以扬威武。九地者，言守之至深也，乃朦胧之气，运在此方可以行兵，依此气结寨安营。太阴之下可埋伏设险御敌，可遣行间谍。六合之下利避难逃危。此四星各有所宜，而得奇门乃合此法。天地人兮三遁名，天遁月精华盖临，地遁日精紫云蔽，人遁当知是太阴。生门六丙合六丁，此为天遁自分明。开门六己合六乙，地遁如斯而已矣。休门六丁共太阴，欲求人遁无过此。风云龙虎并鬼神，始知九遁能为用。

天遁-生门、丙奇合地盘六丁。地遁-开门、乙奇合地盘六己。人遁-休门、丁奇合太阴。风遁-开、休、生三门合天盘六辛加地己，利水战、火战，飞沙走石。云遁-三门、乙奇加地辛，宜祈祷、雨泽、学道、修仙、隐遁。龙遁-休门、乙奇下临坎宫，宜行船、水战、穿井、通渠。虎遁-三门、六辛临艮，宜探围、射猎、捕捉、出师、战阵。神遁-生门、丙奇合九天，宜出师、大战、赛社、迎神、驱邪、治病。鬼遁-开门、乙奇合九地，宜驱邪、酬神、祭祀。以上神奇九大遁，最宜隐遁，人莫能窥。惟天地人三遁之时，人间万事无不宜也。

丙加甲兮鸟跌穴，甲加丙兮龙回首，只此二者为最吉，百事如意十八九。

龙回首者，谓天上六甲临于地下六丙是也。经曰：“飞龙在天，回首顾源。”若举兵利为客，扬威万里，一人可敌万夫，凡百谋为，所向皆宜。鸟跌穴者，谓天上丙奇临地下六甲是也。经曰：“进飞得地，龙云聚会。”若此时行兵，地辟千里，凡百举事皆利。庚为太白丙荧惑，庚丙相加谁会得，六庚加丙白入荧，六丙加庚荧入白，白人荧兮贼即来，荧入白兮贼即灭。

太白入荧惑谓天上六庚加地下六丙，乃金入火乡而受克，此时防有贼即来，掩袭以罹其祸。荧惑入太白者，为天上六丙加地下六庚，乃火入金乡而受克，此时不可入敌人之境而索战，若有贼至，必畏而遁去。故兵帐赋云：“荧入白而敌寇自去，白入荧而城垒宜坚。”

丙为勃兮庚为格，格则不通勃乱逆。直符加庚天乙飞，庚加直符天乙伏。庚加日干为伏干，日干加庚飞干格。加一宫兮战于野。同一宫兮战于国。庚加癸兮为大格，加己刑格最不宜，加壬之时为小格。又嫌岁月日时驱。更有一般奇格者，六庚慎勿加三奇，此时若也行兵去，疋马只轮无返期。

勃者，颠倒也，天上六丙加今日之干为日勃，加时亦然，若用兵则纪律乱矣。凡庚所加皆谓之格。格者，隔绝不通也。庚加年月日时干皆为格，惟宜固守莫先举，然此时行兵多有凶咎，应避此格也。天上直符加地下六庚为飞宫格，此时主客皆不利，为宜坚壁固守，出战必遭擒。天上六庚加地下直符之宫为伏宫格，战斗不利为主，不宜。

天上六庚加于今日之干为伏干格，此时行兵主客不利。天上所用之日干加于地下六庚为飞干格，用兵出战则主客皆有所伤。天上六庚加地下六癸为大格，此时出军车破马毙。天上六庚加地下六己为刑格，此时出兵为主不利，士卒逃亡，从此方捕捉反有凶殃。天上六庚加地下六壬为小格，又为伏格，此时不利行兵动众。

天上六庚加地下三奇乙丙丁为奇格，此时行兵，疋马只轮定无返期，又云庚加丙丁奇遇景门英星乃下克上，用兵先举者败，故疋马只轮所向皆失，若庚加乙奇或遇冲辅伤杜两门乃上克下，用兵先举者胜，所向皆克。天盘六庚加于坎一宫谓之加一宫，如天盘庚加地盘庚同在坎宫，为之同一宫，故有战于野，战于国之分也。

六癸加丁蛇妖矫。六丁加癸雀投江。六乙加辛龙逃走。六辛加乙虎猖狂。请观四者是凶神，百事逢之莫措手。

天上六癸加地下六丁为妖矫格，此时纵合奇门，不宜举事。天上六丁加地下六癸为为投江格，此格行兵防有丧失之祸，举事主有口舌争斗之祸。天上六辛加地下六乙为猖狂格，此时行兵主客两伤必见杀戮，为主有暗害之忧。天上六乙加地下六辛为逃走格，此时不宜举兵动众，有败亡之祸。

八门若遇开休生，诸事逢之总称情。伤宜捕猎终须获。杜好逃亡及隐形。景上投书并破阵。惊能擒讼有声名。若问死门何所主，只宜吊死与行刑。

此八门所主之吉凶，三吉者，开休生也；五凶者，死伤惊杜景也。不曰：“吉者终吉，凶者终凶。”又曰：“凶中有吉，吉中有凶。”各分所主之。吉凶更论有气无气、得令不得令、制迫不制迫，所以要视加临之地位生克归何耳。休门，休者，美也。得天一生水之义，坎为本宫，在冬得令，在春则休，在夏则囚，在秋则相，在四季月各旺十八日，则受气克无气，在本宫则曰伏吟，临艮则受克，临震则泄气，临巽而入墓，临离则返吟，临坤为长生，临未则受克而被伤，一宫之中，有纯疵之不同也，临兑为败气，在乾则得生，在亥而有助。死门，死者，不能生息之象也，坤为本宫，在四季各旺十八日为得令，在秋则休，在冬则囚，在夏则相，在春则死，在本宫则伏吟，临兑沐浴也，临乾泄气，临坎门迫，临艮返吟，临震受克，临巽为墓，临离为胎而有生息。

伤门，伤者，残也，万物盛极而反伤，震为本宫，在春则得令，在夏则休，在秋则死，在冬则相，在四季则囚，在本宫则为伏吟，临巽为得地，临离为死，临坤木之墓地，又为门迫，临兑受克，又为返吟，临乾为长生，临坎受生，临艮为门迫，临震为帝旺。杜门，杜者，闭也，主万物有杜塞不通之象，巽为本宫，乾为返吟，于同伤门。开门，开者，启也，道路坦夷，通利关津，乾为本宫，在秋则得令，在冬则休，在春则囚，在四季则相，在夏则死，在本宫则伏吟，临坎则无气，临艮为墓地，临震门迫，临巽坤兑系长生官旺之乡为有气，临离为受克。惊门，惊者，动也，惶惑忧疑之象，兑为本宫，在秋得令，在冬则休，在春则囚，在四季则相，在夏则死，在本宫为伏吟，临乾衰病之地，临坎无气之乡，临艮为墓地，临震为门迫，临巽为长生之地，临离受克，临坤为冠带得地。

生门，生者，养也，万物至此而化育成材之象，艮为本宫，在四季月为有气，在本宫为伏吟，在夏为相，在秋则休，在冬则囚，在春则死，临震为受克，临巽为墓地，临离为有气，临坤乾坎系长生冠带临官帝旺之乡为有气，临兑乃败气也。景门，景者，明也，丽明于天中，万象蒸舒之象，离为本宫，在夏得令，在春为相，在四季为休，在秋则囚，在冬则死，在本宫为伏吟，临坤衰病之地，临兑火至而光熄矣，临乾为墓，临坎为克，又为返吟，临艮为长生之地为有气，临震为沐浴，亦为得气，临巽为旺气始生之地也。蓬任冲辅禽阳星，英芮柱心阴宿名。辅禽心星为上吉，冲任小吉未全亨，大凶逢芮不堪使，小凶英柱不精明。大凶无气变为吉，小凶无气亦同评。吉宿更能逢旺相。百事为之必有成；若遇休囚并废没，劝君不必进前程。

此言九星之吉凶也。经云：“时下得辅禽心为上吉，冲任为次吉，蓬芮为大凶，柱英为小凶。”更以五行生旺言之，若大凶之星，得休囚无气，则小凶也；小凶之星，得休囚无气，亦不足忧也；若上吉、次吉之星无气，亦不甚吉也。

要识九星配五行，各随八卦考羲经。芮禽任坤中艮土，坎蓬属水火离英，乾兑为金心柱会，震冲巽辅木相因。吉凶自有元妙诀，旺相休囚与重轻。与我同行即为旺，我生之月诚为相，废于父母休于财，囚于鬼兮真不妄。假令水宿号天蓬，旺在初冬与仲冬，相居正二休三四，其余仿此类推同。

此言九星配五行生克休囚之理也。经云：“我生之月为相，同类之月为旺，生我之月为废，我克之月为休，克我之月为囚。”如天蓬水星，旺于亥子月，水同类也；相于寅卯月，水生木也；废于申酉月，金生水也；休于巳午月，水克火也；囚于辰戌丑未月，土克水也。天英火星，旺于巳午月，火同类也；相于辰戌丑未月，火生土也；废于寅卯月，木生火也；休于申酉月，火克金也；囚于亥子月，水克火也。天冲天辅木星，旺于寅卯月，木同类也；相于巳午月，木生火也；废于亥子月，水生木也；休于辰戌丑未月，木克土也；囚于申酉月，金克木也。

天心天柱金星，旺于申酉月，金同类也；相于亥子月，金生水也；废于辰戌丑未月，土生金也；休于寅卯月，金克木也；囚于巳午月，火克金也。天芮天禽天任土星，旺于辰戌丑未月，土同类也；相于申酉月，土生金也；废于巳午月，火生土也；休于亥子月，土克水也；囚于寅卯月，木克土也。

急则从神缓从门，三五反覆天道亨。

急者，临事于危难之际，不容稍缓，出入抵向，不利于方位，则有从神之法。神者，天上直符所居之方，从此而趋驰之，自得神灵之护佑也。三者，开休生也。五者，死伤杜惊景也。三五反覆者，三吉能凶，五凶能吉，随时变迁，神其用而趋向之，则天道亨通矣。

十干加伏若加错，入库伏囚吉事危。

吉凶之枢机皆在于十干加伏，随直使以转运，若宫分加伏有错，则入墓休囚，事之应吉反危矣。

时加六甲，一开一阖，上下交接，又云：“甲为天福，又为青龙，阳开利客，阴开利主，阖则固守，开则扬兵。”阳星合孟甲，内开外阖；合仲甲，半开阖；合季甲，内外俱开。阴星合孟甲，大阖；合仲甲，内阖外开；合季甲，外大开内半阖。三甲者，甲子、甲午为孟甲，宜静；甲寅、甲申为仲甲，宜潜藏，不可外出；甲辰、甲戌为季甲，凡百谋为大吉。诀云：“时加六甲为开阖，六甲虽同用不同。阳星加开移徙吉，阴星加阖所为凶。”

时加六乙，往来恍惚，与神俱出。又云：“时加六乙，诸事皆吉，利生百倍。”，又云：“六乙为天德，言乙与日奇，凡有往来，从天上乙奇而出，如有神助，不可测也。”

时加六丙，道路清甯，所愿皆遂，又云 ：“威德之时，利于为主，不利为客。”又曰：“明堂之下，利于安营。”又云：“六丙天威无不利，敌人亡败莫争功。”丙为月奇，从天上六丙方出，可以制伏兵矣。

时加六丁，出幽入冥，至老不刑，刀虽加颈，犹然不惊。又云：“时加六丁，做事康甯。”丁为星奇，从天上六丁而出，随星奇挟玉女入阴中，则人不见鬼不知，敌人不敢侵，将兵主胜。

时加六戊，乘龙万里，不之呵止。又云：“时加六戊，凶神不遇。”又戊为天门，又为天武，若远行当从天上六戊之下而出，挟天武而出天门，虽万里凶恶，不敢危害，扬兵必获大胜。

时加六己，如神所使，不知六己，出被凶咎。又云：“时加六己明堂，宜秘密潜踪。”己为六合，又为地户，凡隐匿偷营劫寨，当从天上六己之下而出，如神不能见其形，故曰如神所使。

时加六庚，抱木而行，强有出者，必见斗争。又云：“前有凶恶，定主虚惊。”，又云：“庚为天狱，事相触犯，必遭刑狱。”此时强有出者，必迫刑宪，惟宜自守。此时将兵利主，不利客。

时加六辛，行遇死人，强有出者，罪罚缠身，又时加六辛，逢着鬼神，求之不遂，横祸来侵。又云：“辛为天庭，宜行刑决狱。”若强有出者，斧钺在前，必遭刑罪。

时加六壬，为吏所禁，强有出入，飞祸将临。又云：“六壬为天牢，又为天贼，宜囚禁罪恶。”若远行出入，必遭罪杜。将兵强欲出入，反被遭擒。

时加六癸，众人莫视，不知六癸，出门即死。又云：“时加六癸，为天网，惟利逃亡。”又癸为华盖、天藏，利于伏匿。又云：“六癸之下利于伏兵隐形。”

总论十干加临之法，非执着一处，盖遁甲之所重者在于故，视今日之时得何干，天上所用之时临于地盘得何干，不入库休囚，吉者终吉矣。

十精为使用为贵，起宫天乙无须溃。

使者，直使之门也。其直使十时一易，主宰祸福之权衡，贵在察时按宫精而用之。天乙者，直符，即六甲之旬首，统领三奇六仪，加诸时干，到处为之起宫，不可溃乱于用也。

天为客兮地为主，六甲推之无差理， 劝君默识此元机，洞澈九宫扶明主。

天者，天盘也。客者，用也。地者，地盘也。主者，体也。从奇仪顺逆相推体用，合其理默识者不出口，与心颖悟此中之元妙，纵横九宫，了然于指掌之中也。

宫制其门不为迫，门制其宫门迫凶。吉门被迫吉减去，凶遇门迫凶更凶。宫若生门则为义，最吉日合门主宫。

宫迫者，谓开惊两门临离宫，火克金也；休门临坤艮二宫，土克水也；生死两门临震巽二宫，木克土也；伤杜两门临乾兑二宫，金克木也；景门临坎宫，水克火也，此宫克门也。凡宫迫门者，为主克客也。门迫者，开惊二门临震巽二宫，金克木也；休门临离宫，水克火也；生死二门临坎宫，土克水也；伤杜二门临坤艮二宫，木克土也；景门临乾兑二宫，火克金也，此门克宫也。盖迫者，逼也，急切受制或门受制于宫，或宫受制于门，彼此相抗，扼抑不容，故吉门受制，吉则减吉，凶门受制，凶则愈凶矣。凡门克宫者，为客克主也。

宫生门者，义也，开惊二门临坤艮宫，土生金也；休门临乾兑二宫，金生水也；生死二门临离宫，火生土也；伤杜二门临坎宫，水生木也；景门临震巽二宫，木生火也，此宫生门也。凡生门者为主生客也。

门生宫者，相也，惊开二门临坎宫，金生水也；休门临震巽二宫，水生木也；生死二门临乾兑二宫，土生金也；伤杜二门临离宫，木生火也；景门临坤艮二宫，火生土也，此门生宫也。凡门生宫者，为客生主也。

门宫比和者，如金见金，木见木，土见土，水见水，火见火。合三奇吉格者为上吉，诸事大利，需要分别吉凶四时旺相休咎，断之可也。

天网四张无走路，一二网底有路通，三至四宫行人墓，八九高强任西东。

此言时不得六癸也。六癸属阴，乃十干气尽之时也。犯之者，如入网中，幽暗难出，奇神有高下，审定所用之时加诸六癸在何宫。若在坎一宫则高一尺，在坤二宫则高两尺，随宫言高下也。天网一二尺者，遇之可跨而出，倘高在三尺以上，则不可逃矣，此之时可偃旗息鼓，弃甲衔枚匍匐而脱，或吾军陷入敌军或从天门而出，或从玉女而去，或从三奇斩擒，以见血光，臂横刀刃，呼天辅之神号，扬旗擂鼓，举喊震声，并力突出而网破矣。若敌人来追，则身投网内，可回军奋击，后军必慌忙失措，破阵丧师，或敌人入吾所布之网，敌人作法而奔我军，慎不可追，追则我军投入网中矣。故诀云：“天网四张，万物尽伤，高用匍匐，低用声扬也。”

节气推移时候定，阴阳顺逆要精通，三元积数成六纪，天地都成一理中。

此言遁甲之理，反覆究详之意。二十四气之转移，皆在七十二候上中下三元也，所以有超接之法，期以节候符合轮转，以为遁甲之妙用。以二至而分阴阳两遁，定元布局不可差谬，故须精通。

遁甲此书为正轨，节气准的无过此，请观歌里精微诀，非是贤人莫传与。

此言遁甲奇门惟此书为天时节气之正宗，非壬遁等术之可比，故戒妄传。此赋字字珠玑，精研玩味，岂愚昧者所能测识哉。
