# 断易天机(卷六)-下

占行人行与不行云：

凡欲知人行不行，贞悔占之将自明，更想六爻何处断，如无月建去将成。

水火临身发疾病，外阳即去君勿忽，外阳旺相必登程，外阴无气门难出。

鬼爻发动克其身，此则公家催促人，除斯之外有多动，即是朋友及宗亲 。

海底眼云

远行世墓身难动，鬼发财兴莫上身，绝命游魂休举步，扶身福德任前行。

父母发兮风雨阻，动爻克世路艰难，子孙出现官爻伏，旺相财爻千里安 。

又云：凡占远行，旺相子孙持世，大吉。

又云：鬼旺多凶，若鬼爻持世，兄弟独发，及鬼爻乘旺入墓，占身，游魂八纯，皆不可行。

占行人第二十二. 鬼谷辨爻法

初爻 二爻 三爻 四爻 五爻 六爻

足 身 同伴 门 道路 家庭

周公断行人歌

行人何日是归程，世应值爻可待臻，世上鬼临行未得，卦中有杀反遭屯。

大约是：青龙发动行人吉。

旺相归魂近省亲，世在震宫应可侯，三四爻动立见人。

天玄赋

秋风飒飒，动行人塞北之悲；夜月沉沉，兴游客江南之梦。

剔银灯，喜占音候；当金钗，为卜归期。

若问子孙，须要福神生旺；或占父母，不宜印绶空亡。

父母出行看父母，子孙出行看子孙，兄弟朋友皆看兄弟，奴仆亦看子孙。

吉神临之吉，凶神临之凶。

应动青龙克世，行人立至；父临朱雀爻交，音信须来。

应动克世即来，世动克应未来。

青龙临应动，行人立至。

世克动应，行人则往他处。

若世应俱静，但看生克制化。

若世生应克应，决未来。

应生世克世，身虽未动。

已有归意，但看冲动月日起程，生旺日必到。

父母、朱雀皆为音信，若见发动，必有信至，克世来速，世克来迟。

若当五爻动，有信在路。

带天喜、吉神克世是喜信，加大杀凶神克世，是凶信。

若父母、朱雀动处逢空，音信虽有，被人沉匿。

父母并勾陈发动，音信虽有，带书有耽搁，稽迟未到也。

欲知车马将回，细看门户；要卜舟船未发，但看地头。

初爻足，二爻身，身足俱动则来。

三四为门户，动则速至。

五爻动在途，六爻动在地头。

凡旺动则来速，动无气则来迟。

或用爻或应爻于门户上动，行人即到。

凡动爻亦有吉凶，若动爻克应克用，虽当门户，亦有迟滞。

阴宫际遇螣蛇，当有还乡之梦；咸池若临玄武，恐逢觅水之欢。

阳鬼会螣蛇，当有虚惊；阴鬼会螣蛇，当有夜梦。

若在内动，此是家人梦见人回。

在外动，必行人有还乡之梦。

其梦决于鬼生旺日，重动已往，交动未来。

用爻若加咸池、玄武，行人主有外情牵惹，不归。

咸池、玄武动合应爻或用爻，觅水之欢。

或青龙动合世应，必娶妾。

兄弟动则多费盘缠，官鬼兴则不谐同侣。

兄弟若当权旺动，决然多费盘缠，若更化兄弟，不免有两倍之费，不然有分争之患，休囚无气稍轻。

兄化为鬼，行李至中途必有变，不可托人。

若财化兄弟，或加玄武，多是被人诓骗，兄弟若逢刑克，无害。

若官鬼旺或兄弟空，必路无伴侣，独自登程。

更被凶神持克，须防世墓空亡，若有吉曜来临，庶免身遭否塞。

若作出行人本名占，最忌官鬼、白虎、大杀动来克世，及怕世墓世空，自有身疾，患难有险。

若占他人，怕鬼伤克用爻，及用爻入墓空亡，须防危难。

若得子孙旺动，贵人及解神来相解，或日辰刑冲凶神，庶免身遭否塞。

动爻值退，登程复返他乡；应位逢冲，触景方思故里。

丁丑、丁未、壬辰、壬戌，四者为退神。

凡用爻及动爻逢退神，行人登途，仍复返去。

若动爻逢空，亦作返去断。

看在哪位爻上空，便知何地转去。

要知行几里回去，但依生成数推断，生旺倍加，死绝减半。

六爻不动，本无归意。

若日辰冲动应爻，必是睹物思归。

勾陈发动，若逢位上便淹留；折杀交重，须向途中防跌扑。

勾陈发动，必主淹留，若在地头，未能起离，若在五爻动，半路人留。

勾陈旺动，克持用爻，行人卒急难来。

折伤煞云：

折伤四体要君知，正月鸡栖逆向离，生怕高枝防跌扑，此爻发动恐颠危。

谓正月从酉上逆行也。

妻财旺动加玄武，则杳绝音书；福德兴隆遇青龙，则丰盈财宝。

财兴克父，玄武动伤朱雀，若相并而动，主音书杳绝。

望信须看世应中，信来两处起交重，他兴我静鱼传信，我动他安雁绝踪。

子孙乃福德之神，遇青龙则满载而回。

欲详物数，五行妻位兴衰；要决归期，六合动爻生旺。

要知物数，但看财临五行，旺相多，休囚少，逢生倍加，受克减半。

数目照河图数取，水一、火二、木三、金四、土五。

动爻属金，期在巳日并申酉日可到，余仿此例。

锦城虽云乐，不如早还家；茅屋未为贫，但愿安乐业。

经验云

论家人诗云：

子来占父几时回，父鬼兴隆一定来，兄弟摇摇多阻节，财兴子动定无归。

父占子回否：

子回财动定迟留，父发无归更可忧，子孙兴旺兄弟动，双亲须解倚门愁。

占兄弟回否：

手足情深久别离，兄兴父动是归期，鬼摇财动无回日，子若兴隆定是迟。

占奴婢回否：

主因奴婢特来求，子动财兴即转头，父发兄摇归未得，鬼摇阻滞更淹留。

妻占夫回否：

妻掷金钱问夫归，鬼财内发即回程，子兴兄动他乡客，父发归迟却有音。

占行人消息有无云：

凡占家人子墓期，他人来者合为时，震宫子爻言在戌，六合他人言未知 。

欲知行人何日到，月卦合神年月告 ，假令丙子水为身，辛丑之辰以时道。

占家内行人在何处云：

凡占行人在何处，子变应爻父母拟 ，变作本宫兄弟边 ，若变财爻贱人处。

子爻若是本宫子，行人出家寺观止，行人子孙处鬼爻，必近官僚人吏矣。

占行人健在否：

用爻旺相不入墓，囚死亡空随水沫，又看上下卦如何，旺相相生行泼泼。

卦爻不化入墓中，皆为平善得安隆，返之必死不须望，但去招魂作殡宫

占行人可待否：

凡占行人焉可待，外卦生身兼克内，卦爻旺相远言之，无气休囚近时会。

洞林秘诀

望归望来及外人，或是自家族中亲，先问行人是何者，依次推排即得真。

世居三四初爻位，有动人归应似神，外克内兮应克世，有动的见外来人。

更得日辰爻位合，不妨门下侯贤宾，内克外兮世克应，爻位相刑人未临。

亲家族人看哪位，爻动心归奔步来，或然在路多年数，未审今在何方位。

本宫外内定方隅，最忌用爻变入墓，震巽半路离变路，或为坎兆入门归。

乾兑坤艮难到，可将卦类推寻。

杜氏占行人云

三门四户动，来者在门旁，四爻在道路，五动着衣裳。

外阳变阴卦，无气速还乡，阴卦变阳去，旺相出他乡。

旺官公事动，休动被脱亡，吉克身因富，休恶克身殃。

胎没财爻动，留连在路旁，因事鬼爻并，丧病不还乡。

欲知早晚至，应外生合当 。

海底眼云

久望行人欲侯归，爻神出现必归期，信来父母交重发，旺相伏神可待时。

鬼动克身凶信至，若不还之祸必随，要知行者来何日，先问何人占是谁 。

动变行人应取之，日辰生旺定归期，出现有气生克世，不落空亡亦主归。

又云：间动人来又阻期，月破亲爻去不回，伏藏扶世日辰出，消息远来无改移 。

又云：若占行人看应爻，应爻合处是归期，外阴内阳人即到，外阳内阴人未归。

应爻旺身安，休囚事未谐。

又云：行人用财，鬼动新灾，应爻坐鬼，无透不来 。

占音信第二十三. 鬼谷辨爻法

初爻 二爻 三爻 四爻 五爻 六爻

飞信 口信 书信 仆信 喜信 吉信

李淳风占望信歌

坤兑乾兮无信近，巽卦进退怀疑惑，震卦在途艮欲来，坎无音信离立至。

望信更看世应宫，欲来两处起交重，他兴我静鱼传信，他静我兴雁无迹。

占约人来否云：约定来人来不来，人因兄鬼发如雷，财兴子旺须臾到，父动中间书信回。

占疾病第二十四. 鬼谷辨爻法.

丧门 吊客 哭声 棺木 行兆 坟墓

初爻 二爻 三爻 四爻 五爻 六爻

足 腿 股 腰 脊 心头

孙膑断疾病歌

凡若有人占疾病，先从卦中寻本命，仍看来占是何人，克者是何加世应。

福德持世鬼暂退，爻旺之日又加进，卦中无鬼病难医，鬼旺财兴命难保。

鬼煞临身五墓加 ，鬼神休祷药无灵，一为五脏二皮肉，三为体骨腰并足。

四肺心经五六头，游魂恍惚如神触，唯有归魂渐向安，更寻乾首并坤腹。

坎耳震足并巽肠，艮手兑口兼离目，鬼在其中即患伤，时师仔细推归宿。

木主酸痛火主疮，水土虚黄并肿毒，金为牙齿痛非常，切须仔细与推详。

外克内兮应克世，有药频频泻肚肠，内克外兮世克应，无鬼爻多呕吐伤。

更看五鬼配五脏，的是病源有短长，问病切须分六亲，吉凶需要讨分明。

父母空亡防父母，财爻无气损妻身，子孙化鬼须遭死，兄弟煞临定不贞。

明夷蛊剥夬丰同，六卦哪须占病逢，财鬼二爻俱发动，丧门吊客闹匆匆。

六重白虎临身恶，若在他爻亦不中，鬼爻并爻应发动，化蛇入库的身终 。

卦变墓乡须丧命，不然亦主困蒙蒙，乾坎震巽为生魂，在外不死内难存。

离坤艮兑人为鬼，在内定生在外死，勾陈爻动即开坟，乾兑须臾为孝子。

孙膑此诀须难知，惟在善推而已矣。

天玄赋

养生非道，终有疾病存焉；请祷能占，便见死生决矣。

杀临父母，当忧堂上之亲；空及妻财，灾虑闺中之妇。

凡占疾病，看来者何人，子占父母，要父母上卦，妻占夫看鬼，夫占妻看财，父占子看子，占兄弟看兄弟，占朋友亦看兄弟，占奴仆亦看子孙。凡用爻不上卦，或空亡者，则多凶少吉。凡占，何爻空亡，何爻受克，吉凶依此而断之。

决轻重存亡之兆，专察鬼爻；定金木水火之乡，可分症候。

鬼爻旺日沉重，库日困迍，绝日轻可。

鬼化鬼，其病进退，或有变症，或旧病发，或症候驳杂。

鬼持世，病难除根，鬼爻带杀持世，此乃瘵疾。

卦中鬼爻日辰旺，乃暴病。

月建旺，乃经月之疾。

鬼爻无气临身者，乃久病，卒难痊可。

卦中无鬼，病难安，鬼动伤身，症候急。

凡占，旺鬼不死，则易愈，衰鬼不死，其病难疗。

欲定症候，须看鬼临之五行：若金鬼：肺腑病，咳嗽或疮庎，血光或筋骨疼痛。

木鬼：四肢不利，风气肝胆，左瘫右痪，口眼喎斜，头疼发热，三焦口渴。

加朱雀，狂言乱语，阳症伤寒。

水鬼：沉寒痼冷，遗精白浊，小便淋沥，吐泻呕逆。

火鬼：寒热往来、脾寒疟疾。

土鬼：乃脾胃发胀，水肿，虚浮，瘟疫时气。

若前卦火鬼，后卦水鬼，必前之症候为阳，服冷药过多，变为阴症。

若午前占，遇此两鬼，当言勿服药，过后当必有变化。

火鬼于火旺月日占是也。

青龙得位，终见安康；白虎伤身，必成凶咎。

青龙若临子孙克世，期日痊安，或临应克世，服药有效。

若临用爻发动，纵有凶险，亦不伤也。

若带鬼爻，亦非凶恶发狂之病。

若在三爻动，香火为福。

苍屏云：青龙空亡并福德，病人平日无阴骘，若逢土动虎伤身，管取其年有悲泣。

君来占病决存亡，白虎加临主哭丧，临克父爻当有咎，并财妻位必遭伤。

子孙际会终成否，兄弟相逢更不昌，更值官爻持世上，己身须恐有灾殃。

凡遇白虎交重，乃占病之大咎，无气犹可，旺相大凶。

若临丧门、吊客、死符、丧车，持克用爻者，决主不起之兆。

若得子孙旺动，月解兴隆，庶可回生。

月解交重灾渐退，天医发动便回生。

月解、天医见吉神章。

若得发动持世，或持克用爻者，虽重病不死。

旺相最吉，日下即愈，墓绝稍慢，直待旺日方安。

若值空亡，其病难疗。

明夷、观、贲、需、临，切忌世身入墓；大畜、丰、同、蛊、夬，莫逢财鬼俱兴。

占病怕身世随鬼入墓，决不瘥也。

如风地观，二爻乙巳鬼，身亦在二爻，设或入墓，乃身随鬼入墓也。

山火贲，初爻己卯鬼，世亦在初爻，倘入墓，乃世随鬼入墓也。

举此为例，余仿此。

苍屏云：“乾化入艮父忧丧，坤化入巽母忧亡，震化入坤长男厄，巽化入坤长女当，坎化巽中中男厄，离化入乾中女卒，艮化风内少男倾，兑化山中少女卒，此是八宫来入墓，十人得疾九人故”。

以上所言卦墓，不可以乾化入墓艮，只忧父亡，但看病皆不吉。

设若子占父，遇乾化艮，谓之应题，乃大凶。

大畜等六卦，占病大忌，财鬼不动，未必丧亡，财鬼空亡，虽病不死。

必须把其条贯，方可断曰全凶。

上文所言财鬼发动，亦有吉凶之分，且如雷火丰卦，鬼动忌占兄弟，财动忌占父母及本身，妻占夫终无凶。

余卦仿此。

男怕长生兼怕未来之节，女嫌沐浴最嫌过去之辰。

男子怕鬼爻长生日得病，与鬼同衰旺。

卦无子孙、青龙、天医发动，鬼爻墓绝日却死。

又云：寅日遇火鬼，巳日遇金鬼，申日水土鬼，亥日木鬼，谓之长生鬼，占者遇之大凶，在后沉重方来。

凡决安危，先以鬼爻衰旺推断，次以节气论之。

凡男怕未来节，近节必重，过节无伤，节前不重者必无妨，若是久病，当以四时节候论之。

且如木鬼忌秋间节气，遇节不重，过节必安。

女人最忌鬼爻沐浴日得病。

又云：卯日遇火鬼，午日遇金鬼，酉日遇水土鬼，子日遇木鬼，谓之沐浴鬼，遇之难痊，至后反加沉重。

次看节后必重，不重无伤，女人极怕过后之节。

不宜丘墓同宫，安可雷风合卦。

三丘五墓见凶神章。

二杀俱动，病人作福也难留。

雷风者，棺椁杀也。

震为棺，巽为椁，坤为墓，艮为坟，占病若全，必死。

既论染灾之表里，须言得病之因由。

凡占病，先断症候端的，然后议论病因。

更能明此一章，诚可谓通神之卜矣。

六兽临官当分内外，八宫值鬼宜别阴阳。

但逢鬼临六神，看在何爻，在内则在家得病，在外则他处招殃。

青龙鬼：是酒色过度，或因财有伤，妇人因喜有疾，青龙鬼空，堕胎有患。

朱雀鬼：口舌及咒咀，在二爻灶下咒咀，在三爻当门咒咀，或家堂神前咒咀。

如朱雀临金鬼动，敲锅铛咒咀。

勾陈鬼：饮食不节，伤饥失饱，脾胃不调。

临木鬼，因修造动土处得病。

?蛇鬼：事务萦心，忧愁思虑，或虚惊怪异，因而染病。

此爻多是心家受病。

白虎鬼：斗殴跌扑，伤筋损骨，或寒酸冲肺。

玄武鬼：色欲过度，伤饥冒雨。

卦若无鬼，其病难医，症候难决，但以克杀动爻断之，不动以克用爻者断，又以伏鬼断。

若鬼伏父母下，忧心得病，或穿衣服得病，过与不及，冬言衣单，夏言衣重。

鬼伏兄弟下，赌博争财。

鬼伏子孙下，外情牵惹。

鬼伏财下，饮食太过。

鬼伏杀下，旧病再发，亦难除根。

老人卦忌生旺，小儿卦忌休囚。

最宜病人本命上卦，大吉也。

值阴鬼，夜重日轻，阳鬼夜轻日重，阴阳各依爻上看。

世人有疾病者，亦有贤愚之分，贤者以医药为重，愚者以祷告为先，占者不可不察其情状，一览其人，可知高下，庶几贤愚皆可共语，其道方能流行。

鬼神者，儒家本不言此，今为患者占，不得不据理推详，以为阴功默佑。

木主东岳天齐圣帝，七十二司，三十六案之神，并自吊伤亡。

水是河泊水府，沿江七十二庙之神，并溺水伤亡。

土是瘟蝗疫疠，中央土府之神，并饥饿绝食伤亡。

金是衔刀五道，飞廉、白虎、金神、七杀、吟呻、三杀、九良星杀、丧殃、丧杀之神，并自刎、被刑、阵亡一应伤亡。

火是南方火部，赤睛朱发鹤神，毛头毒火之神，并赴汤蹈火伤亡，若二爻鬼为灶神，三爻鬼为香火神，子孙动为福神。

依此推之，万无一失。

伏克飞爻，药奏通神之效；子临应位，医逢济世之才。

世为病人，应及外卦为医药。

药如克病，病即愈，病者克药，药无灵。

外卦及应生世，药虽对症作效迟。

世动克应，若是水鬼，服药不纳。

金鬼，无气久病，犯其服药无效。

木鬼，其病必犯条贯，虽药亦无益。

火鬼，旺相其症必刚，虽药不能止其热。

土鬼，其病沉重，药不对症，不能疗病。

应爻加鬼克世，则误药损人矣。

占病以子孙为医药，临应动克世，必遇良医，其病即愈。

卦无子孙，服药无效。

世应比和，卦无子孙，宜换医人。

子孙临应被世克，虽遇良医病未瘳。

外卦及应虽克世，卦无福德亦难安。

可言有药须当疗，但恐良医未有缘。

子孙虽克世，外爻及应却不克，虽有良医，药饵不中，终无大害。

虎杀若临子孙动，须防医者不精详。

必须参究五行，方可攻医万病。

火鬼宜凉剂，水鬼宜温剂或丸药，木鬼宜针，金鬼宜灸，土鬼宜锉散。

火鬼月建旺，宜大寒之剂，无气，不过清凉之药。

余仿此推。

金鬼利南方医人，木鬼利西方医人，水鬼利四散医人，火鬼利北方医人、土鬼利东方医人。

若前卦水鬼后火鬼，先须四散医治，终于北方医人收功。

卦爻安静，重为济世之人，土杀俱兴，定作黄泉之客。

凡占病，六爻安静为吉，其病可治。

一卦中凶杀常多，而吉神常少，吉凶悔吝皆出乎动，动则成咎。

且如六亲之中，不过子孙动者吉。

六神之中，不过青龙动者吉。

余者未必皆凶，亦不能为福，发动何益于我哉。

此乃吉少凶多。

不如卦爻安静，虽有凶杀，终未遭伤，若有吉神当权，自能为福。

土杀者，即辰戌丑未，是交相换易，行乎四时之间，占病逢之，多凶少吉。

所有诸杀，俱见凶杀章内，若有一件动，便成凶咎。

经验论家人占病：

子占父病云：

子占亲病几时痊，鬼要兴隆父要安，兄动缠绵难脱体，子兴财发入黄泉。

父占子病云：

子病亲来问卦因，兄兴子旺死还生，鬼摇父动终难保，财动绵绵病转添。

夫占妻病云：

夫问其妻疾病生，财明子动便安然，鬼爻发动加沉重，父发兄摇定断弦。

妻占夫病云：

妻问夫病未安宁，鬼静财兴可放心，兄弟交重恩义绝，父摇难愈疾沉沉。

占兄弟病云：

兄弟来占疾病缠，父兴兄静病回生，鬼摇财动黄泉客，子动留连数日眠。

占奴婢病云：

奴婢淹延疾病缠，鬼摇疾病更连绵，财安子发无他事，父动兄兴不再生。

卜筮元龟

占病先看宅衰旺 ，次看六神吉凶象，更看本属爻有无 ，诸杀动临身世上。

占疾病症候云：

凡是鬼爻持世身，一闻人语便生嗔，眼目慌忙不能视，狂言乱语失精神。

饮食何能加进啜，四墓持世同上说 ，酉爻为鬼眼遭殃，其字两丁穿目穴。

土爻肿胀气还虚，金爻持世伤骨节，木爻为鬼体酸痛，脑闷气来心郁结。

卦象鬼爻入墓里，兼带休囚并杀气 ，本宫白虎入墓凶，子不动兮难救矣。

占病在何处云：

鬼在初爻两足伤，二爻双腿患非常，三爻腰背常轻软，四爻心腹及肚肠，五爻肾脏多气胀，六爻头上患为殃。

鬼在乾头坤患腹，坎须患耳离伤目，兑口须忧艮手间，震足犹防巽患股。

木爻为鬼体疼痛，水土持之必痈肿，克象若言是金鬼，以类推之牙骨痛。

占疾病卦例云：

内戒病云伤五脏，外戒伤害病皮肤，骸骨困羸消瘦尽，棺椁心惊多恐忌。

血脉疮痍有无虑，游魂恍惚不安居，归魂精魄暗扶身，气息沉静心懒语。

占何处得病云：

鬼爻在初堂内病，三爻与二在门庭，四五之爻居道路，或逢风雨损心惊。

鬼爻入坎河海疾，丧门临象死丧家 ，福德象来因酒食，本宫五鬼象喧哗。

占疾病凶卦云：

丰观需剥节旅贲，明夷蛊夬及同人，不问四时及生旺，十死分明不须陈。

洞林秘诀云

鬼杀刑克主灾疾，游魂入墓死亡推，若占亲人爻要有，若还无有主倾危。

虎刑一杀深为惧，其余别恶尽堪禳，鬼爻持世须求鬼，若逢服药进灾殃。

卦有子孙鬼不犯，便须服药得安康，我若克他先呕逆，他还克我泻为伤。

忌食鬼爻生肖肉，子孙能解却无妨 。

火株林

疾病财爻鬼莫连，二爻俱发命危难，同人丰夬成凶对，蛊剥明夷是死缘。

杀世鬼身三入墓，人将魂魄入黄泉，药爻在世难医疗，虎动占身病未痊。

卦入墓乡并丧命，卧于床席病绵绵。

占疾病何日愈云：

占病问于何日痊，爻须旺相子扶身，龙蛇动处当轻利，狼虎过伤是重辰。

重象不妨身带困，交当必恐气离身，己身自病何时瘥，福德来临愈必真。

海底眼

凡人问病要知因，安静先寻世下神，次看鬼爻藏伏处，更将爻动察其真。

用是病人宜有气，福德医师喜贴身，子孙发动勿服药，卦宫旺相病逡巡。

六位无财食不纳，兄弟交重气积累，鬼多不一原曾病，用发休囚损病人 。

问病宜先问卜人，父母逢之父母陈，官鬼临之忌旺相，子孙克世药无灵。

财为禄命忌飞克，印绶交重病困沉，大忌世官乘月建，又嫌墓发克其身。

鬼在内兮当夜重，官在外兮夜心轻，内外有鬼人昏困，不然旧病再来侵。

代占最怕应持鬼，官墓持身命亦倾。

又占症候云：候病金同木四肢，感寒疾喘气亏羸，辰戌胃胸生呕逆，丑连肚腹吐伤脾。

火动势极三焦渴，血心眼目有疮痍，水土发寒因冷得，泄泻虚劳耳肾衰 。

占六畜第二十五

鬼谷辨爻法

初爻 二爻 三爻 四爻 五爻 六爻

鸡鸭 猫犬 猪 羊 牛 马

天玄赋

鸡鸭原在初爻，遇青龙则四时旺盛，猫犬端居二位，加白虎则两件难全。

初爻鸡鸭位。

带鬼或空亡，难为鸡鸭。

加大小耗，必有狐狸黄鼠所伤。

若临青龙，大吉。

二爻为猫犬。

寅爻旁动克戌爻，虎伤犬。

戌爻克二爻，犬伤猫。

猫爻若加吉杀，必善捕鼠。

杀带鬼，家有恶犬。

逢空不利，旺空有犬无猫，有猫无犬，不能两全。

加白虎必然有伤，带青龙必然旺相。

三四猪羊，怕见官杀兄弟；五六牛马，喜逢福德妻财。

三爻为猪。

带子孙妻财，必旺。

带兄弟，猪不长。

带官逢空，猪有损失。

带子孙胎爻，其家猪有胎。

若见申酉二爻动，或克三爻，猪决有损失。

四爻为羊。

带财福则旺，带鬼杀则损失，逢空无羊。

胎养临爻则羊母旺，劫杀临爻则羯羊多。

朱雀临大杀，在兑宫、乾宫动，羊生臊口。

遇青龙动则吉，白虎动则凶。

五爻为牛。

带子孙，其家有子母牛，带胎爻，其家牛有胎。

凡遇青龙财福则吉，鬼杀白虎则凶。

青龙临爻，多是水牛。

勾陈螣蛇，多是黄牛。

若五爻带金鬼，主牛夜啼。

水鬼败肚，木鬼脚痛，火鬼因触热，土鬼时气发瘴。

兄弟化兄弟，与人相合牛只。

旺相墓库老牛，胎养小牛。

六爻为驴马。

带财福则吉，带鬼杀则凶。

如子日冲午爻，主走热饮水，火动则无妨。

此一爻依牛爻断之。

最嫌本命逢冲，须忌分宫受克。

丑爻为牛，寅爻为虎，亦作猫爻断。

午爻为马，未爻为羊，酉爻为鸡，戌爻为犬，亥爻为猪。

以上六畜之本命，怕逢鬼杀、大小耗相刑相克，又嫌本命空亡，皆主损折狸伤。

一云：初鸡鸭，二猫犬，三猪，四羊，五牛，六马及驴骡，以上乃分宫也。

如本命上卦，当看分宫为主。

若吉神动来相生则吉，凶杀动来克害则凶。

更得日辰扶持亦吉，若日辰刑冲则凶。

能依此断，万无一失。

命逢生旺，当别吉凶；

生旺若逢本命，本为吉兆，却看临财福旺相则吉，临鬼杀、大小耗则凶，反不如不旺。

凡吉神扶命，旺处六畜必盛，若加鬼杀，得是休囚，庶几损折亦轻。

凡本命旺临财福，却加大小杀于其上，此主孳生虽盛，损失亦多，得失相半之兆。

不可概论，而断其吉凶。

爻值刑冲，须分表里。

分宫若日辰刑冲，或动爻刑冲，当有吉凶之辨，表里之分。

凡分宫会财福、青龙，若逢刑冲则凶。

若临鬼杀、白虎，逢刑冲反吉，必主前虽损失，以后必然旺盛。

大凡旺处逢冲则损，绝处逢冲则散，空处逢冲则不空。

六兽可知颜色，斟酌相克相生；八宫细论身形，定夺居中居外。

欲知颜色，不过是猪犬牛马。

凡遇六神所临，六爻安静，别无冲破，但言一样颜色。

若动相生相克，方可言杂色。

假如玄武临用爻，被白虎动来克，此乃黑白相间，玄武旺则黑多，白虎衰则白少，两爻衰旺相停，黑白相半。

且如青龙临用爻，白虎动来克，又加勾陈动来生，此乃三色花，黄白黑相间，即玳瑁色。

乾首、坤腹、离目、坎耳、兑口及尾、艮前足、震后足、巽腰。

凡用爻临玄武，在乾象，更无别爻相克相生，乃是通身黑色。

若逢坤象，白虎动来生克，必是黑头白腹。

若遇休囚，其白少。

若逢生旺，通腹白。

又如勾陈临用爻，在坤象，被震宫或艮宫白虎动来相克，乃黄身白脚。

震言前脚，艮言后脚。

以上略举一二以为法，其余分宫，仿此推详。

凡占，须以用爻所临为本身颜色，若遇别爻冲克及生扶，方可看其在脚言脚，在腰言腰。

洞林秘诀云

六畜牛马生肖奇，为财为鬼便推之，生肖要看哪爻动，初爻鸡鸭二犬猫。

三猪四羊五牛地，六爻为马可推之，以远先推乾震马，鸡居巽卦雉居离。

兑卦为羊艮为狗，坤卦为牛离兼之，坎为豚豕看财鬼，若值无财绝不宜。

有财之卦畜财旺，卦若无财六畜衰，占畜忌逢刀砧卦，刀居砧上不通医。

离为屠杀归铛镬，乾坤亦主破分离，更加六神时下看，占畜余皆仿此推 。

占牛马第二十六

鬼谷辨爻法

初爻 二爻 三爻 四爻 五爻 六爻

栏厩 鞍 水草 牛马 人力 主人

周公断牛马歌

但占牛马泰成殃，坤腹乾头是倒装 ，夬是力强宁畏热，若逢益卦怕刀伤。

离为虚市遭屠杀，坎卦重爻入镬汤，噬嗑頥需咸入鼎，怕逢坤艮被分张 。

更以刀砧分上下，若无诸杀始为昌 。

经验云

买牛买马只宜财，大怕兄兴鬼发来，若是父摇空费力，子孙发动是佳哉。

占田禾第二十七

鬼谷辨爻法

初爻 二爻 三爻 四爻 五爻 六爻

耕 种 田段 秧苗 早禾 大禾

袁天纲占田禾法

六爻不可鬼临一 ，若值发动逐一寻，金爻生虫火世熟，木与土世主丰登。

若无诸杀相冲克 无杀其年十倍赢，若值震离相配合，自然丰稔动欢声。

卜筮元龟

世贞行年为田地，应悔为种为荒芜，世克应兮仓廪积，外克内兮仓廪虚。

初爻为田二为种，三为生长四苗秀，五为早禾主收成，六是田夫主灾咎。

初爻鬼克田瘦瘠，二爻鬼克重种植，三爻鬼克多秽草，四爻鬼克费耘力。

五爻鬼克阻收成，六爻鬼克忧疾病，金爻为鬼旱蚯多，火爻大旱年饥荒。

水鬼水灾木鬼耗，土爻化鬼定分张，卦中两鬼两家共，年丰须是鬼空亡。

大抵财爻宜旺相，不值空亡为上吉，六爻刑杀不加临，年谷丰登仓库实。

洞林秘诀

土卦土爻为稼穑，利坤艮卦兼财得，木旺动来禾损伤，金动旺克扶万一 。

坎卦多水离多旱，子孙为苗母田段，土爻为鬼是官田，父母化鬼同此断 。

土宫土卦更逢升，定主连年添产贯。

农人问卜今年事，财旺福兴收十倍，鬼现神只愿未还，父动有害无生气。

水动多霖火旱枯，木动今春桑叶贵，土动虫伤更有灾，金动切防官事至。

天玄赋

家有千钟，皆出田中之玉粒；库藏百宝，安如筐内之银丝。

先言农力之勤劳，熟稻岂辜于八月；次论育蚕之节令，植桑不负于三春。

凡占农田，以世为田，以应为天。

应爻临水生世，及加青龙、玄武生合世爻，丰稔之岁可卜矣。

若见应加朱雀，动克世爻，田禾必损。

或世临勾陈，动克应爻，主缺水。

若应爻相合比和，看卦中何爻发动，水动生克世吉，火动生克世凶。

内卦为蚕，外卦为养蚕人。

内生外吉，外克内凶。

内生旺蚕旺，外兴隆人多。

内外相生吉，相克凶。

凡占须要巳午上卦为吉，巳午发动乃大吉。

艮卦离卦大吉，坎卦兑卦大凶，逢四五月卦大吉。

剖分内外三爻，总合农桑二事。

凡占农，以初爻为种，二爻为秧，三爻为人力，四爻为牛，五爻为天，六爻为水。

若占蚕桑，以初爻为种，二为苗，三为人，四为桑，五为箔，六为茧。

以上六爻旺相者吉，休囚库墓者凶，若逢大杀、大耗、小耗，皆为凶兆。

六爻遭逢鬼杀，可谓全凶；五行弗遇官爻，方为大吉。

农田：若见鬼在初爻，种不对，或不萌。

鬼在二爻，必欠秧。

鬼在三爻，农力不到，若加凶杀，田夫有病。

鬼在四爻，欠牛力，或牛有损，空亡无牛。

鬼化兄或兄化鬼，与人合牛，工作不利。

鬼在五爻，天意不顺。

鬼在六爻，必缺水。

占蚕：鬼在初爻，种不出。

在二爻，出后不能旺盛。

在三爻，蚕娘有病。

在四爻，叶必贵。

在五爻，上箔有损。

在六爻，财微薄，必无好蚕，亦无好丝。

六爻无鬼，田蚕自然兴旺。

凡遇鬼爻，须看五行所属，及观衰旺动静。

鬼爻属金发动，持克世爻，主蝗虫之灾。

水爻动带鬼，狂霖损稼。

火鬼必主亢旱，土鬼里社兴灾。

占蚕：水鬼防鼠耗，木鬼二眠有伤，金鬼多白僵，其年吃叶多，火鬼头黄壳不生，土鬼蚕沙发热蒸伤。

阳阴相半，须加四兽参详；财福俱全，更互六神推究。

田蚕皆宜阴阳相和，水火相半，庶能昌盛。

纯阴不生，纯阳不化，阴阳交合，然后万物生。

凡占得阳阴相半，外阴内阳，内外相生，大吉之兆。

占蚕须看六神持克，仓屏云：“青龙旺相入财福，春蚕盈盈满筐簇，管取竿头白雪香，会看箱内银丝足。

朱雀旺相入兄弟，必定桑铿食不济，若当离象动凶神，蚕室须防火灾至。

勾陈带鬼多黄死，若遇财爻黄茧多，卦中发动并迟滞，若值凶神可奈何!螣蛇水鬼害头蚕，正要烘时却受寒，纵得丝来筐篚内，明朝絺綌也应难。

白虎若临财福中，箔中多是白头公，更逢兄弟交重恶，急急祈求一半空。

玄武若临咸池动，多是女人带厌来，急求蚕福来扶救，庶免春蚕目下灾”。

田蚕皆以财爻为主，生旺全收，无气半收，空亡大折。

鬼空财旺必称心，有鬼无财主大损，若遇子孙持世旺，六爻有鬼亦无妨。

兴衰得位，方能保其丰穰；动静有常，庶可明其得失。

凡占，先看空亡，次看财鬼衰旺。

若鬼旺财衰，荒歉之征，财旺鬼衰，丰稔可卜。

田蚕二卦，相去不远，其中所主，各有分辨。

占田：以世为主，水火不可相胜。

水动生世，春有滋育，夏多时雨。

水旺克世，淫淋不止，巨侵飘泊。

卦中有水火爻生世，水火即济，丰登可拟。

占蚕：以巳午为蚕命，发动旺相，皆大吉之象，旁爻动来生有利，来克主有大损。

占春蚕第二十八

鬼谷辨爻法

初爻 二爻 三爻 四爻 五爻 六爻

种 苗 叶 筐 簇 六蚕

李淳风论蚕歌

若论春蚕诚有益 ，凡人问卜嫌官鬼 ，种若逢鬼出须迟 ，鬼在苗中苗损失 。

叶中有鬼贵非常 ，鬼值筐中筐内死 ，鬼若临簇簇中亡 蚕若临鬼丝不出 。

外卦为蚕内为人 ，内能生外得千斤 ，马蛇现出丝如雪 ，官鬼须防入木金 。

财爻无气方言有 ，财爻旺相定成珍，艮离蛊咸多得利 ，兑坎其年枉费心 。

月卦生时四五月 ，五行财上讨分明 。

卜筮元龟

初爻为种二为蚕，三人四叶五为簇，六上之爻丝茧位，鬼爻值着不相当。

鬼值种爻种不出，鬼值蚕苗耗不昌，鬼值人爻蚕母病，鬼值叶爻定欠桑。

鬼值筐爻上箔死，鬼值茧爻丝有妨 ，坤宫土世黄肥死，坎宫水世必遭殃。

水爻持世初忧否，金宫金爻蚕白僵， 占蚕欲得震巽离，子爻旺相最相宜。

乾宫正二月为吉，四五之月非其时，乾象为蚕巽为簇，离为茧子震桑木。

相生旺相倍言之，相克休囚难获福，巽宫地上风雨伤，雷电亦须忧火光。

财鬼火炎忧焚灼，鬼变子爻为吉祥 。

洞林秘诀

相生有气有妻财，经言多得倍收来，卦中不喜鬼爻旺，随其八卦看蚕灾 。

震巽之卦是蚕娘，离为丝茧艮为筐，外卦克内欠桑叶，内卦克外却剩桑。

子孙与财并世应，添茧满室茧盈箱，青龙并在巳午上，木并世应富荣昌 。

海底眼

子爻为蚕宜安静，财为收敛要扶持，鬼兴父动宜祈祷，兄弟爻兴一半亏。

又云：子孙木火蚕作茧，申酉扶之尽白僵，亥子二神眠湿死，如临四土半成伤 。

又云：凡占蚕丝一一呈，初种二苗三主人，四为木食五为叶，六为抽缫如见真。

震为筐箔并桑柘，巽为茅簇及良辰，乾象蚕子离丝论，坤艮成堆忌死频。

坎象水爻伤叶湿，兑象白蚕多损失，子爻动者鼠难防，鬼出六爻缫不出。

鬼爻临茧交成蛾，鬼值春蚕人病多，财爻见水并持世，作茧如银十倍过。

又云：初种二苗三养人，四叶五簇六缫真，震筐并叶巽茅簇，乾蚕离茧坤艮死。

坎象湿烂兑白僵，子爻若动鼠来伤，鬼在六爻缫不出，鬼临茧上出蛾蛉。

鬼值养蚕人必病，木财持世自荣昌 。

又云：初爻为种二为苗，三爻为蚕亦为筐，四为桑柘五为簇，六为茧子好推详。

叶上鬼临无桑柘，簇上值鬼忌火殃，鬼在内卦蚕娘病，鬼克定损采桑郎。

又云：震巽之卦是蚕乡，离为茧子巽为筐，坤宫土世黄肥死，坎宫有水黑烂伤。

寅并巳午为蚕命，亥子之爻蚕不昌，兄弟爻惊蚕不损，子孙持世蚕满箱。

财爻在外不宜养，财爻在内年年强，又将震巽为蚕簇，蚕居簇簇好非常。

卦中无财不用养，财爻无气必空亡，坤为蚕母坎休养，震巽风雷亦可防。

卦中甲乙离乾好，坤象蚕子亦头黄。

占渔猎第二十九

鬼谷辨爻法

初爻 二爻 三爻 四爻 五爻 六爻

渔猎 龟鳖 鱼虾 兔豕 豺狼 虎豹

姜太公论渔猎歌

外卦为物内为人 ，内能克外得千斤 ，物若克人无所得 ，财爻旺相最为亨 。

金宜获兽鱼宜水 ，财鬼爻兴定称心，若逢相克哪能有，杀鬼交重厚获金 。

洞林秘诀

内卦世爻旺相克他，外卦休囚，世爻克应爻，六神又得青龙、勾陈，吉神临财爻动，又无空亡，主多得财，得渔猎财物也。

诗云：内卦世爻繁荣昌盛，旺相克他，外卦应爻衰。

六神更得吉神助，动时多获不空归，反此不如在家里，纵行无兽可寻追 。

恶杀临财居旺动，克世主有兽伤灾 ，震棍巽弓离作网，大须艮出卦爻奇。

何者克我为得地，先将胜者用为宜，财巽得鸡艮为狗，震财狐兔兑羊鸡。

坤财猪猿并骆豕，乾财豹兽及猪儿，行兵出猎颇同类，行时须占得其时 。

又云：求鱼若得火为财，火财鱼多满担回，金土爻并木财者，纵得无多载月来。

二爻发动必无鱼，杀与财爻并不虚，卦中多水徒多只，恐怕刀砧以断诸。

又云：射猎卦中看有无，先看大杀及传苻，杀若多时求便得，杀空亡至暗无归。

金爻克世箭伤人，金爻克应为物身，卦有二金最为好，金克财爻物定山。

世居外卦财归内，猎射须如便称心，世爻空亡只不得，

财居外卦世居内，徒劳心力恐忧无，卦中金爻居木上，为刀砧肉满盘心。

如看卦中有金木，旺相诸肉满砧看，财并世应空亡位，属并空亡徒自劳。

占寻人第三十

鬼谷辨爻法

初爻 二爻 三爻 四爻 五爻 六爻

足 身 行李 道路 人家 人身

郭璞占寻人歌

欲觅他人外卦推，卦阴相遇卦阳迟，阴化为阳身欲出，阳化为阴外始归。

世若克应人难觅，外内相生得见伊，朱雀若还居外动，逢人更惹是和非。

占性情第三十一

洞林秘诀

先识卦名后识性，知人心地要真径，廉贞性急猛无私，爱与人争相斗竞 。

宽大巳酉饮食多，平常喜美与人和 ，委屈贪狼申子位，口甜心若两爻讹 。

阴贼奸谋亥卯宫，千思万想碍心中 ，公正无私居丑戌，笃实衷肠行凛烈。

奸邪辰未两宫招，心中无极撰蹊跷，看君心下占何事，决定心中常合此。

占梦寐第三十二

洞林秘诀

游魂伏鬼乱蒙董，及有?蛇虚怪梦，伏神天喜并子孙，即是祯祥喜庆闻 。

鬼爻持世应爻怪，梦见凶神宜警戒，伏神看得甚来由，吉凶皆从八卦求。

更加刑杀不为祥，克伤有祸堪祈禳 ，鬼爻不值卦无气，或加空亡闲梦寐。

本宫伏鬼梦宗亲，却无灾福害与利 ，喜神卦旺梦中惊，君当发迹在前程 。

占咒咀第三十三

鬼谷辨爻法

初爻 二爻 三爻 四爻 五爻 六爻

灶神 将军 杜司 城隆 狱府 天神

管辂论咒咀歌

应为敌方世为身，世应相刑定不贞，值鬼休囚徒咒咀，若居杀位主忧惊。

外如克内遭人咒，内克外兮自咒人，内外皆凶俱主死，吉凶相伴一边倾。

占学问第三十四

洞林秘诀

坤离二卦为文章，进德修业乾自强，其余好戏不好学，或然愚鲁腹虚荒。

求师要将父母详，坤离乾出最为良，余卦亦是寻常辈，若无父母枉空忙。

时间朱雀亦文章，亦宜得地旺为强，父母化鬼即登第，吉神并助亦同详。

静利专经为举业，变福利举杂文章。

占医药第三十五

鬼谷辨爻法

初爻 二爻三爻 四爻 五爻 六爻

针药 酸药 甘药 苦药 辛药 医师

孙真人论医歌

夫病欲医须卦静，爻须旺相子扶身，应爻及外为医者，内卦身爻是病人。

医能克病人方治，病若克医药不灵，鬼爻持世人难保，吉杀加临获万全。

卜筮元龟

欲占医人善恶详，无过贞悔可斟量 ，子爻在土宜丸药，若是水爻宜服汤。

子爻是木青丸药，金火两爻宜灸灼，子爻旺相好医人，无气杀冲还恶矣 。

卦无子爻何以遂，旺相相生药无崇，内外不和服药凶，更遇杀冲须早惧 。

洞林秘诀

卦中子孙爻为药，天医相助如扁鹊，卦爻若旺伏无鬼，疾得除根治安乐。

若见医生应爻是，病求医药世爻作，病不克药总堪医，药色五行自斟酌 。

鬼爻持世不肯食，或不过喉便吐却，纵然吃了病尤加，先宜祀神后服药。

病伏为鬼不除根，时暂收功得大略 ，更加生克杀神推，病撰所宜尽医者 。
