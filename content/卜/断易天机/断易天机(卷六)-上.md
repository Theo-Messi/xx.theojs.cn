# 断易天机(卷六)-上

## 断易天机卷六

占词讼第十五. 鬼谷辨爻法

初爻 二爻 三爻 四爻 五爻 六爻

耆保 县司 州府 监司 台部 圣驾

王辅嗣断公讼歌

日辰克鬼我身赢，鬼克日辰他身旺，日辰生鬼日迟迟，鬼生日辰事摇洋。

日辰与鬼不相克，此事终知有比和，日辰或与鬼冲并，两边相见自消磨。

若并解神官事散，更逢天喜乐陶陶，世前为锁后为关 ，鬼旺克身主脊杖。

身克宗庙有刑宪 ，宗庙克身道理强，身衰怕被日辰克，死绝长年狱里藏 。

宗庙死绝事当宁，大壮知他理不明，子孙临身知事散，鬼来克世是输名。

明夷卦主幽囚禁，父母爻交事未亨 ，鬼在伏中难解脱，财居飞上易调停。

众阳在外无输象，刑煞临身自煞刑 。

天玄赋

伟哉行事有功，广播声名于天下；必也使民无讼，须存正直于心中。

大争则兵革交征，小竞则文词相诉。

欲分胜负，先将世应推详。

凡争讼曲直，世克应者我胜，应克世者他胜。

然应虽克世，而世旺，彼虽害我，而不能深伤。

世静而克应，而应发动，彼有通变之谋，终于不受克。

若有吉神扶持，必有贵人倚靠，终不能侵。

若世应皆旺，胜负之机未可决，但究日辰生合何爻，并刑克哪爻，便知端的。

要决因依，但把鬼爻推究。

占讼以鬼爻为主，更以六神参究，来历因依，了然在目矣。

青龙鬼：婚姻讼。

朱雀鬼：骂詈口舌、文书契约、吏人争斗、喧闹是非。

勾陈鬼：田土屋宅、山林树木讼，若兄化鬼，房族致争。

螣蛇鬼：被人连累。

白虎鬼：与人斗殴杀伤，若带凶杀动，事属刑名。

玄武鬼：奸淫盗贼讼。

官克应，他人受责；鬼伤世，自己逢屯。

凡占讼，世应相克，以决输赢。

一说：世克应，我讼他，应克世，他讼我。

输赢从官断。

鬼克世，官事不顺，我费资财；鬼克应，他人遭责，彼亏我胜。

应空不受克，他人亦无妨。

世空同断。

又云：世应俱空，两家退悔，官司将有解散之意。

一卦两官，权柄何曾归一；六爻无父，文书终久难成。

一卦之中，不宜见两鬼出现，权不归一，事体反复。

若一鬼旺动，即取其方向，便知哪一官执权。

父母为文书案卷，卦无父母，案卷未成；父母旺空，文书未就；休囚空亡，其事不成。

或父母逢太岁、月建冲，上司必有驳。

父母加太岁动，主上司提案卷。

父母带吉神，终无大咎，凶神同位则事凶。

他诉讼，宜鬼位休囚；我兴词，怕财爻旺相。

凡他讼我，要鬼位休囚，不宜旺相，不然其讼必成。

妻财本克父母，若我兴词，不宜见之，若逢动或持世，状词终不准。

若得日辰冲散财爻，我事庶几可振。

又云：他兴诉，须要官鬼休囚墓绝，则无大害。

官鬼空亡墓绝，须知无贵主张。

凡占，不问原告被告，若官鬼空亡墓绝，或卦无官鬼，决无官府主张其事。

鬼虽墓绝，而财爻旺动相生，此之谓绝处逢生，须用资财嘱托，姑待官鬼旺相月日，方可成讼。

更值子孙发动，仍复无气，纵然费尽资财，亦无益于事。

世应带合比和，终久有人和会。

若世应带合，事体本要成，若但比和，而不相害，两家有和会之心。

若子孙动，当劝和。

公事世应比和，而官鬼旺动，克伤世应，两家欲休，官府不放。

若遇解神，庶几可散。

鬼化鬼，移权更案；兄化兄，荡产倾家。

若遇鬼化鬼，其事反复，或移权更案，事干两司，或旧事再发。

前卦鬼衰，后卦鬼旺，昔日之事虽小，今日反成大事；前鬼旺后鬼衰，其事先重后轻，虎头蛇尾。

兄弟乃克财之神，若旺动，不免广费资财，休囚稍可。

若又化出兄弟，必主使两重财，或两处使钱。

更加大耗，主荡产倾家。

若加劫杀及咸池，必被小人阴私，趁势劫骗。

若逢鬼动，终久必知之也。

太岁鬼临，其事必干台宪；天狱杀动，此身须入牢房。

占讼，若鬼加太岁及月建，必干台宪。

鬼衰难用此断，自宜通变，取人事决之，庶无失矣。

天狱杀、关锁杀，俱见神杀章内。

若世在艮宫，逢天狱及关锁杀动克世爻，我必有关禁；若克应爻，则他有关禁。

官旺日，则面折庭诤；鬼休时，则停囚长智。

占讼，欲知何日兴，何日息，但把鬼爻推究。

鬼旺日，其事必兴，当见临庭折证；若值鬼衰，其事必停；鬼值冲，官司有冗，未及究问；鬼值日辰刑，上司有言责，其事稍缓。

欲识何时结断，鬼爻墓绝推详。

占讼，始终成败，皆从鬼断，其事有定限，庶可推详。

夫结绝决断，实为难事，其或动经一年半载，必须先达人事，度其轻重，知其时务，复取其占之卦爻。

子孙发动，官鬼空亡，无气入墓，穷其鬼绝月日，然后方可雍容推其意而言之。

要知不受刑伤，子位兴隆剖决。

子孙为福德之神，官讼牵连狱囚，禁系杖责临身，此爻发动，一概可免。

卜筮元龟云

青龙动主和，朱雀官偏拗，勾陈公差来，白虎杖比较。

?蛇铁锁拘，玄武吏校狡，若依此决推，百试无不效。

占解刑法云：

卦有刑来解判者，木刑金被才是也 ，虽然金动日辰冲，此亦还同未蒙解 。

占差遣何职人解云：

大刑月建并来克 ，宜使其人着力气，太岁爻惊克大刑，恩赦必来为救矣。

占禁系云：

何以知人忧禁得，抉剥遁蒙皆为例，蛊旅见之为狱中，六害日期为禁制 。

酉日卜得世戌来，卜者身忧入狱灾 ，酉爻发动皆如此，卦临酉戌亦还该。

占公事出日云：

欲知讼者言出时，卦生之日以为期，假令卦爻火为世，火位长生寅上推。

先看鬼被日辰克，日辰克之出未得，日辰扶鬼事为迟，鬼克日辰出无疑。

占禁系见关瀹、并与诉讼何人前后决云：

外克内卦身先讼，内身克后被他论，上下比和不相害，则占世爻与应陈。

阳鬼空亡身不讼，阴鬼休囚彼不论，二鬼比和名休囚，从此消散两家分。

占诉讼婚姻、田产、财物云：

诉讼争财卜得泰，寅午戌分劫杀亥 ，但言欲夺占其身，细想六爻看劫会 。

占诉讼争财得财否云：

卦中无财浪言说，财化为官徒费笔，得遁直须抛却休，遇复报云终不失。

占诉讼是何色目财云：

欲知财是他人物，本宫财是外宫出，财当本位若非公，忽是私财终有失。

占讼有理否云：

内外相生世应和，皆为得理更无过，相克被嗔兼被责，参差即被下遭磨。

贞悔世应两比和，道理平平必无惑。

占诉讼历几司云：

卦涉两司有两鬼，三爻为官二爻吏，旺卦为关相为瀹，春分震旺巽为相。

八卦还依八节推 ，系者被关重被缚，瀹即为匙关为锁，匙居锁上囚内坐。

瀹居关上即为关，更遇日辰冲破散。

洞林秘诀云

第一先看卦名义，兄弟持世休论理，卦里有财可争财，天喜生内为胜宜。

子孙解杀解官刑，伏神为鬼争不止，鬼动克应他有刑，世应比和终须美。

坎为狱门兼血光，子午血光同此意，卯酉破皮丑未逃，震足为鬼防刑治。

巽为绳索吊牵连，坤离文章明顺义，兑乾鬼杀旺金伤，无气休囚轻不至。

一鬼一司三鬼三，坤卦能顺艮能止。

圣人经言讼中吉，争之不足谦有余，贵己不至见终凶，不费资财胜了渠。

火珠林云

论官吏讼入公庭，大壮欺他理不赢，子若临身官事散，鬼来克世是输名。

明夷卦主忧囚禁，父母爻交事未宁，鬼在伏中难解脱，财来飞上易调停。

阳爻在外无输象，刑煞归身自杀刑，虎动忧愁龙动吉，总无相克是轻轻。

海底眼云

禁系忧官两未萌，应为对主世为身，鬼旺墓乡须下狱，官临岁动达朝廷。

鬼爻出现催公羊，卦若伤财理不明，应爻生鬼他遭责，身下藏官我不赢。

卦值两官田土事，兄爻发动起同人，财多损子灾难脱，轻者流徙重者刑。

脱事遇官寻福德，父兴财发事关身，动爻克世人来损，鬼动虚忧假作真。

占盗贼第十六.鬼谷辨爻法

初爻 二爻 三爻 四爻 五爻 六爻

家贼 邻里 镇市 县道 州府 方道

张子房捕盗歌

木鬼东方人是实，卦中须议鬼为贼，鬼在二爻邻里偷，世应相生恐是虚。

归魂物不离亲戚，财爻在内怕空亡，子位交重物归室。

天玄赋

世上论官诉讼，多因性气资财，其中暗昧阴私，莫出奸淫盗窃。

用鬼为贼，须寻来处之踪由。

民间诉讼之事，大多数都是因为酒色财气之事，使性斗气，或因为资产财物之类争斗。

若能平心气和，协商沟通，则无争讼之患。

很多暗昧阴私之事，也都是因奸淫盗贼所为。

以鬼为贼。

若见持世，乃贴身之贼。

在初爻是家贼，二三爻邻里贼。

在外是外贼，在六爻是远处贼。

鬼带羊刃、劫杀、悬针，是强盗贼。

贼来须捕鬼生方，且如鬼属金，乃西方贼，从东南方上来，看在何爻，却详微细之处，其余仿此。

鬼属阳，日间来；鬼属阴，夜间来。

阴鬼化阳，夜至日方退；阳鬼化阴，日至夜方偷。

男贼女贼，亦不出于阴阳推断。

推物凭财，当捕墓中之方向。

推物当以财属五行辨之。

金财加朱雀，是锅铛之类。

木财是纸漆茶布，以及木竹器皿类。

水财是珍珠水晶，或鱼盐酒类。

火财乃是绫罗丝绢类。

土财为五谷，临朱雀是田土契约。

若辨贵贱，可凭衰旺休囚，兼看刑冲。

若财临月建旺，被日辰冲，其物虽贵，但有破损。

若财旺，被旁爻刑冲，其物虽美，亦有损坏。

若被旁爻克，而得日辰合，必损后修补。

欲知其藏匿何方，但寻财墓处便是。

且如金财在丑艮方，木财在未坤方，水土财在辰巽方，火财在戌乾方。

凡占欲知何处失财，但看财绝方向是也。

财在内家中失落，居外在外失落。

若五爻动，路上遗失。

若鬼空亡无气，日辰扶合财爻，财爻化入墓中，此乃未经贼手，不会失脱，藏于器皿之中。

财化鬼必无寻路，鬼化财终可获赃。

凡卦中财化鬼，其物已变化了，后无踪迹影响。

鬼若逢冲，而日辰扶合财爻，其物未散，若非子孙发动，亦未可知。

如鬼动化财，物虽偷去，尚未出薮，终可捕获，但看子孙旺、官鬼受制时，自然败露。

或有遗下物件，若在内卦，不过家人邻里，赶紧询问，当暗中脱出。

若财旺，鬼临吉神，在初爻及持世，乃自家亲人移动，未可见，非外人偷。

鬼动空亡，移物之人必不在家。

妻财最怕空亡，官鬼岂宜扶合。

财在内卦，不落空亡，其物可见；财在外动．物已去远，终难得见。

鬼若日辰扶合，乃真贼，惯得其中滋味，必有人做脚，须防再来。

且日辰合住鬼爻，必有窝顿之家，深藏固闭，贼不易败也。

金爻带鬼，便言割壁穿窃；木位逢官，定是锄泥掘洞。

金爻带鬼，用刀铁撬开门户，挖毁墙垣。

木爻属鬼，锄泥掘洞，过屋悬梁。

水鬼灌水消声，吹灭灯火。

火鬼劈环开锁，点火飞萤。

土鬼涉溪跳涧，散水成池。

若见金木相化，其变金衰而木旺，其贼始将刀斧开门，不能成就，然后掘洞。

其他当以类推。

看在哪爻发动，便知何处归来。

如金爻发动，贼向西方来；木爻发动，贼在东方来。

若金鬼在三四爻动，或旁爻动克三四爻，必曾用刀铁撬门户；若在六爻动，或旁爻动克六爻，是割壁穿窗。

木鬼在初爻发动，或克初爻，便言于后门上边掘洞之类；若在三四爻，则言大门前；在六爻，则是跳墙越堑，或墙下挖洞。

水鬼在三四爻动，或克三四爻，必用水灌门斗，若加污秽杀，必是遗尿浸灌；若卦无火，或火空亡，必是浇灭火种，或接筒吹灯；如己丑日占，水鬼动克二爻白虎，必是从厨灶前，锅釜之类。

火鬼在三四爻动，必是劈门环、开锁，或挥萤筒烛、手照；若克三爻，房中有失，不然，香火堂内有失。

土鬼四散，有人窝藏，难以捉获。

又云:土鬼乃土人，非他方之贼。

子动伤官，目下须当捉获。

子孙为捉贼之人，旺动，必当时下便能捉获，亦可知其人。

若见子孙爻动克官鬼，其偷时被人撞见。

要知踪迹，但寻子孙方位，便知着落。

如卯爻子孙动，见穿青妇人，便知消息。

属寅，乃穿青男子，或遇草头及木字旁姓人说消息。

若遇巳爻子孙动，必见红衣女子方知，带杀乃曲脚妇人，胎养乃小女子。

午乃穿红男子，旺相是银铁等匠，休囚乃挑柴炭人，问之可知。

申乃穿白衣人，或弄猴、针匠。

酉乃卖酒人、持酒人，可知消息。

亥乃穿黑衣人，或守田土之人，或挑水之人，或洗衣之人，皆可问消息。

子是穿黑衣不顶帽男子，及捕鱼人，静中看见，问其消息。

辰乃竹木林中，墓边人家，可问。

戌有黄犬吠人家，或牵引犬人，可问。

丑是守牛人或是耕夫。

未是牧羊人，可知其的。

以上当别旺相休囚，可知少壮老弱。

若鬼化子孙，必须告官，方能捉获。

勾陈乃捕贼之人，若克玄武，其贼必擒。

日辰克鬼，当时曾被惊疑。

凡日辰或动爻冲克官爻上，盗时被主家惊觉。

如金鬼畏火，若遇日辰冲克，其行盗时见灯明，复退隐。

若火爻动来冲克，其时有人从灯外窥见形迹。

木鬼值日辰冲克，行窃时会触铜铁器皿作声，贼心惊恐。

若金爻动克鬼，贼来时有开金石之声，或触动铁器。

或金爻空动克鬼，乃人之声，胎养小儿啼，库墓老人嗽，未敢下手。

水鬼值日辰冲克，畏墙壁坚固，路径高低，其贼疑惧，终无十分偷掠，若戌土动来克，多是大吠，带杀被犬伤。

火鬼被日辰冲克，主贼人被迫落水。

土鬼被日辰冲克，畏门户牢紧，若见木来克，必开门户声惊疑。

以上数端，皆以类而推，唯占者至诚至敬，自然灵验也。

一卦两官，内外二人谋计。

若两鬼俱动，必是内外勾连，二人同窃。

若外鬼动，内鬼不动，不过知情。

若两鬼皆不动，但取其临玄武、劫杀当权者为正贼。

六爻无鬼，中间恐自遗亡。

六爻无鬼，财不空亡，乃自遗失，非人偷也，财旺可寻。

若财带亡神动，鬼爻不动，亦是自失，被人获去，终不可见。

若无鬼而兄弟化鬼，或加青龙动者，非人偷，或曾有人借去，遗亡在彼。

若鬼虽动，又兼兄弟旺动，物虽贼盗，非能入已，又被他人将去。

财在内爻，珍宝不离于井灶；财居外卦，金珠岂远于栋梁。

财爻在内，其物必在家之井灶间；财爻在外未动，或藏匿于栋梁上。

须教仔细参详，方可雍容断决。

要占轻微之失脱，更加玄妙之功夫。

鬼属阳，男子偷，细察休囚旺相；鬼属阴，女子窃，精详库墓胞胎。

小可失脱，不可一概论。

但当分别阴阳，较量衰旺，方知的实。

若阳鬼男子偷，阴鬼女人窃，鬼旺后生偷，墓库老人偷，胎养童稚偷。

若阴化阳，妇人偷，男子将去；阳化阴，男子偷，藏女人处。

不然，日间见物夜间偷，或夜间窃，日中将去。

此亦举其大纲，更宜详审。

定人行以五行推，决面目以六神断。

人形面目，大抵以婚姻内面貌参看。

财逢生气，必亡走兽飞禽。

凡论生气：正月子上顺行，一月一位，数至岁终。

卦中财临生气，必是能走动之物。

子与丑合皆言牛，寅与亥合皆言猪，卯与戌合皆言犬，辰与酉合皆言鸡。

凡遇生气，其物未曾杀害，若化为死气库墓，必被烹宰。

死气者：正月起午上顺行。

不问是何物，遇之皆不吉。

墓值刑冲，徒有坚墙固壁。

占失脱，最忌财墓逢冲。

假如辰日占得震卦，世上财入墓，正被日辰冲散库中之财，最为不吉。

纵有恶犬藩篱，亦难防御。

若见卦无财位，便当推究鬼爻。

凡占失物，当究财爻。

若是财不上卦，当以鬼爻衰旺决之。

水鬼兴隆，无出绫罗锦绣；火官衰死，不过钢铁锅铛。

若卦里无财，当考鬼之所属。

水鬼兴隆，必是绫罗锦绣缎匹之类，若休囚，不过丝锦绢帛。

余鬼仿此推之。

火鬼加贵兴隆，必是金银，无气铜铁，若在二爻，必是锅铛之类。

欲知何日亡财，但看鬼逢生旺；要决何时捉获，精详官被刑冲。

凡占家宅，若鬼临玄武发动，当有盗贼起心，必有亡财失畜之凶。

要知何时，但看官鬼生旺，远以月断，近以日推。

如特占失脱，不可用月断，但鬼爻生旺日是也。

若卦逢六合，鬼值动爻刑克，便可断其动爻生旺日捉捕。

凡日辰刑冲最急，若旁爻动来相生，必有人救，若大象可获，亦待旁爻受制日可捉获。

卜筮元龟云

旺相鬼爻为吏人，青龙临鬼又临身，更云驿马临官并，休囚于人停歇人。

胎投阴爻怀孕妇，子爻临鬼出家人，囚即囚徒忧厄难，死是奴婢疾病人。

凡人占卦问失物，官鬼交重必是贼，父兴兄动恐难寻，子发财安必易获。

占贼男女、姓名云：

鬼爻是阳即为男，鬼爻是阴乃是女，其取四象胜者耶，观其形色相参举。

以其十日配其应，考其四象者谁胜，若为无有并鬼爻，姓字见焉可假证

占藏物何处：

火鬼南方人盗将，持物东行寅卯藏 ，埋在山间岩石下，其余诸卦准斯详。

金鬼西方人盗去，将物东南辰巳贮，若非竹林积为堆，即是丛林栖隐下。

水鬼北方人所偷，持向西南申未头，牛羊堆粪求不得，却向尿中窟里搜。

土鬼四季人盗之，持向东行出向离，若不窑炉铁冶处，须向庖厨屋下窥。

木鬼东方人盗却，物在天门戌亥角，辰在高楼动转家，往之寻之定捉着。

占寻贼踪：

外乾望门西北行，登陟高楼望野平，若逢乘马放牧者，即问此人知姓名。

外坤西南去见迟，当有耕锄人见之，若遇驱牛牧羊者，因斯问取的无疑 。

外震东去贼不安，隐在丛林社树间，随着逐马为奴仆，问得其人意暂开。

外巽东行辰巳方，或是神林山下止，但欲借问向何人，必遇妇人并女子。

外坎盗人正北奔，渡江涉水入沟存，若见驱猪监水者，必获踪由岂妄言。

外离南行寻盗者，藏身隐在窑炉下，下是庖厨炊事人，即近修持文艺者 。

外艮盗人东北寻，隐在深丘山野中，若遇猎人放鹰鹞，知其踪迹可搜寻。

外兑西行群队多，还经薮泽渡江河，若非女人浣衣絮，便是捕鱼人见他。

占捉得贼否云：

日为君长辰为吏，时竞贼人须好记 ，日辰克贼称心怀，贼克日辰难遂意。

外里财爻与杀并，不逐其贼而自至，休囚生内贼来降，外阳旺相难寻矣。

占辨飞伏其贼难易寻云：

飞爻为身伏为贼，飞克伏神为捉得，伏克飞爻贼害多，飞伏相生亦难获 .

占逃亡外云：

先定世为逃亡身，须看世下一爻神，一爻是水渡河去，一爻是木乏船人。

世下土爻经陆计，若是火爻傍官势，金爻行作乞讨人，占此依之无凝滞。

海底眼云

官鬼当头是贼爻，交重伤身祸必遭，再得子孙来解救，不临旺相也难逃 。

占遗失第十七. 鬼谷辨爻法

初爻 二爻 三爻 四爻 五爻 六爻

布帛 绸绢 绫罗 铜铁 金银 珠玉

孙膑断遗失歌

凡占遗失逐爻详，子动偷踪初处藏，物云最嫌财入墓，财来须议鬼生乡。

财化为鬼无寻处，鬼化为财不出疆，妻财不宜逢劫杀，财中最忌遇空亡。

里卦静者徒寻觅，外卦财兴出远方。

卜筮元龟云

财爻在内只在房，鬼爻不动物未将，财爻化鬼人为盗，鬼爻是火在南方。

鬼爻内发近人伦，或是家中自盗留，鬼爻在外贼远游，若欲追求须早求。

鬼爻在初由在内，二为闾里三在外，四是贼人至远外，五六得之出外界。

鬼是阳爻男子偷，若是阴爻女人藏，凡有子爻终是得，如无福德心难降。

洞林秘诀云

死气生气偷与遗，先定其实后详推，卦财休囚死气论，卦与财旺生气推。

卦静只看子孙位，不是人偷是自遗，卦若不空真稳当，变入无财莫觅追。

生气临身终不失，日辰临者自当回 ，?蛇身财自忘却，财稳福德信字音。

玄武鬼爻如不动，财爻墓旺可追寻，偷与逃亡休问卜，但教弃了莫劳心 。

火株林云

应为逃者世为郎，外卦为逃内主张，主若克外无去路，逃能克主必逃亡。

伏神又是奔逃者，若克飞爻不返乡，杀入财中来克世，须忧失主按刑伤。

欲知逃者何方去，外逃看去是何方。

又云：欲觅他人外卦推，卦阴相遇卦阳迟，阴化为阳身欲出，阳化为阴外始归 。

又云：若是逃亡兼走失，用鬼为贼财为物，财爻在内不空亡，子位交重物归室。

鬼在二三邻里偷，若在内爻未将出，八纯奔走在他方，归魂物不离亲戚。

世应相生内外和，家中自匿勿啾唧，游魂内外且追寻，木鬼东方人是实。

又云：凡占失物免慌惶，子动偷踪没处藏，物去但寻财入墓，贼云须认鬼生乡。

财化入鬼无寻路，鬼化为财不出疆，妻处不宜逢劫杀，财中须忌入空亡。

里边财静堪寻觅，外卦财兴云远方，寻者卦中如是土，东边正是贼居场。

海底眼云

失物未知何物色，先向财爻伏下寻，财爻不动宜寻觅，鬼现家亲是外人。

财爻在内不出屋，子旺还须祝告亲 ，损失动爻随件数，物色还从类上陈。

出现财爻多不失，鬼临本象主家亲，鬼休财静终须见，坤艮之宫莫去寻。

伏动偷财人已去，六爻乱发不分明 。

占逃亡第十八. 鬼谷辨爻法

初爻 二爻三爻 四爻 五爻 六爻

乡 市 镇 县 州 外道

张子房捕亡歌

世为亡兮应逃失，外为逃失内为亡，亡若克逃无去路，若逢克反主潜身。

伏神又是逃亡者，若克飞神不还乡，逃亡和合即时转，外卦交重出外方。

海底眼云

走闪先求得用神，福藏寺观父投亲，兄弟动连必有伴，伏坐财乡隐妇人。

动官官舍近军伍，动水河边近水亭，木动上船金动瓦，火为闹市甚分明。

二城大路山冈岭，用主亲方自得真，用爻出现人非远，用墓刑空可急寻。

又云：鬼爻发动人难捉，游魂应变走他方，归魂不久还乡井，世动兴身在路旁。

走闪先观世应神，应爻发动便难寻，世临四五无踪迹，初二三爻在日今。

又定方云：八纯身伏求方所，应现墓方寻的真，独发之爻亦可取，自知贼者屈和伸。

又八卦定走方云：纯乾天父玉楼君，坤方地母釜台臣，震长雷霆园林木，巽直风高化章程。

坎实雨露舟车狱，离显日火灶牢禽，艮重门山云雾露，兑霞决泽妓军营。

占求财第十九

鬼谷辨爻法

初爻 二爻 三爻 四爻 五爻 六爻

己身 伴侣 行李 车门 道路 店舍

孙膑论出入求财歌

世应是财求易得 ，卦若无财少准凭，财爻化鬼成凶象，鬼化为财是吉神。

财破空亡难把捉，若逢二杀贼相侵 ，难求外怕财爻动，易觅财时在内兴。

世若克财休启齿，财来克世得千金，诸爻若总无财象，子动龙爻亦可寻。

世应若合取为吉，子孙合时为福德，月德月建要相扶，求财数倍终须得。

内为人兮外地头，人克地头有淹留，地头克人兼旺相 ，若遇求财数倍收。

日辰克我货出手，若克地头贼相守，青龙发动最为佳，阴阳得位财须有。

外卦无气应克身，若值空亡忧病生，土爻持世何可离，阴爻持世主阴人。

天玄赋

饥寒起盗心，亦为困穷而至此；富贵享遐福，莫非营运而后能。

赍财于蛟龙背上行舟，负命于虎狼丛中取路。

欲决心中之疑虑，端详爻上之吉凶。

求财之言艰险，于斯可见。

但能信占卜，必无不测之祸。

若出外求财，须言祸福之分。

在家求财，亦有得失之别，学者可不究哉。

卜以决疑，不疑何卜？凡来占者，必有疑虑之事，当详吉凶衰旺。

见财福如值故人，遇兄鬼如逢仇敌。

将本求财，妻位偏宜旺相；空拳问利，官爻喜遇兴隆。

凡占求财，先达人事，然后决断。

若将本求财，必要财爻旺相，克世生世则吉，世克财则凶。

若卦有两财，外财旺而内财冲，本虽少而利则多。

若内财旺而外财冲，利息淡薄，但可正本。

若内外财爻俱死绝，将本生涯敛手折。

财不上卦及空亡，买卖经商连本灭。

财爻绝处又逢生，利息依然动欢悦。

妻财虽旺不克世，却向爻中看亡劫，先生若也问求财，请看天仙玄妙诀。

空手求财者，不过是百工技艺之人，以鬼爻为用，鬼旺则财丰厚。

旺相财空，闹处得财。

青龙鬼，馈送得财。

朱雀鬼，文书口舌之财。

勾陈鬼，财稳无反复。

?蛇鬼，事未伶俐，是于人之财，或是人带挈之财。

白虎鬼，必是诈取。

玄武鬼，是骗人，阴私不明之财，阴鬼加咸池，必得女人财。

鬼化为财克世，须云大吉；财爻化鬼逢空，可谓全凶。

鬼化财，是财从空而至。

财本是生鬼的，而鬼反而化财，谓之鬼送财。

且来克世，是利追我而走，故云大吉。

若世爻克鬼，则无财。

财化鬼，是财自有化无。

午前占，谓之鬼偷财。

若得日辰扶合，或动爻生扶，谓之财入鬼手，庶无伤也。

若旺财化衰鬼，其财不全。

若衰财化旺鬼，须防两倍折财。

又落空亡，是消磨殆尽，故曰全凶。

凡遇财化财，本来是吉，但其中也有分别。

若前卦财旺化财无气，午前占，宜速求，向后财必薄。

午后占，宜早求，财利丰盈，今财稍薄不如前。

若前卦财衰而化财旺，反此断之必无差。

父化妻爻，当涉艰辛始得，财连兄位，纵然积聚当分。

凡父化财，必先难后获。

父旺财衰，则艰辛多而财少。

父衰财旺，则用力少而财多。

父爻带贵，可言倚靠，若加太岁杀，因财染病归。

财化弟兄，纵来克世，亦无全得，将有侵夺之患，虽有积蓄，亦当分散也。

若持世，难取谋望之心。

财爻旺化兄弟，当见聚而后分，若果与人分利则无妨。

若兄弟化财，则主先散后聚，或谋出于众，利归一源，或始艰辛，然后称心。

凡父兄化财，纵有艰辛，亦吉。

凶神冲散财爻，切忌风波险阻；劫杀加临兄位，须防盗贼相侵。

凡凶神来冲克财爻，行船便见风波之患。

世爻若值吉神，身虽无咎，财必飘零。

凶神若遇虎蛇克世，财命不可保全。

若就家中求，却不如此断，必是凶人搅乱，或因财引惹公事。

若值解神，却得无事。

劫杀乃求财之大忌，若临财位，必不可得；若临兄弟发动，得财之后，防有失脱；若更玄武加临，必有盗贼劫掠之祸；若得贵人临鬼持世，虽有贼来，无伤于我；如逢鬼动，兄弟受制，纵有凶神，亦无大患。

鬼爻无气则无权，兄弟依然来作祸。

子动会青龙，乃生财之大道；父兴临白虎，为绝利之根源。

若卦内无财，而子孙旺动，亦可求谋。

更临青龙，比同有财之卦。

若值休囚，更宜斟酌。

若鬼化子孙，谓之鬼运财来付好人。

苍屏有歌曰：鬼化为财及子孙，求财最利称心情。

更逢福德来生世，安坐高堂也获珍。

若子孙化子孙，财从两处生，财既是两处生，宜两处求，或与人同求，大吉。

子孙乃生财之神，如水之有源，源头受克则泉竭，泉水旺盛则流长。

若财位逢长生，福德临官，此等求财，绵绵不绝。

或财虽旺，子孙死绝，只许一度，后再难求。

子孙虽旺，父母来克，谓之绝生财之源，虽有钱财，亦无接济。

若遇日辰相合，庶几不被克伤。

世克动财，若赶沙场之马；财生静世，如逢涸泽之鱼。

大凡求财，财在内动易求，外动难求。

财来生世、克世、合世、持世则易，是财来逐我，如涸泽取鱼，伸手便得。

若世生动财，得日辰合住，财庶几可以得。

若世克动财，是我去逐利，纵与日辰相合，亦不可得。

倘世爻无杀，财在内动稍可，若在外动，则如沙丘劣马，愈赶愈奔，终难上手。

克害刑冲迫兄鬼，则灾殃消散；

克者：克胜也。

相生须用他生我，相克还须我克他。

亦有吉凶之分。

凡占求财福，吉神克我则吉，兄鬼凶神克我则凶，我克兄鬼则愁散，我克财福则无财。

害者：地支相凌。

求财遇之，吉凶相半。

有日辰害，有动爻害。

今人但以害为一体，不知各有别焉。

如卯害辰，卯是旺木，害辰墓土，木者土之官，乃官势相害。

寅巳相害者，寅是临官之木，巳是临官之火，两官竞强而争，进退相害也。

午丑相害者，午是旺火，害丑中之墓金，火为金之官，乃官鬼相害也。

申亥相害者，申为临官之金，亥为临官之水，各持官之气，两强相争，进退相害也。

戌酉相害者，戌为墓火，酉为旺金，墓火加旺金之气，故相凌害，此鬼贼妒嫉相害也。

烛神经云：子冲午，午合未，子恶性，未为党，故相仇害。

明理论言：未带墓木，害子之旺水，其义两途，只合从相害者论。

张天师云：凡作子害未之类，凡遇害妻财，则财有妨。

害鬼杀，则鬼无作。

害彼则吉，害我则凶。

占者当分衰旺，若我世旺，彼虽欲害而无伤，若害爻旺，则凶。

刑者：阴阳反德也。

若加羊刃，可谓逞凶刑伤也。

刃者，煞也。

有刑而无刃，则不杀。

凡占刑，刑鬼煞凶神则吉，刑财福吉神则凶。

世应皆怕逢刑，刑世伤我，刑应则对方遭伤。

求财必应合世，若被刑伤，安可就也。

冲者：十二支战击之象。

有日辰冲世应，冲财，则难就，冲散财则无财。

吉神逢冲凶，凶神恶煞逢冲则吉。

兄鬼皆求财之忌神，今彼受制，不惟求财有望，抑且灾散祸消矣。

生扶拱合辅财福，则货宝丰盈。

生者：阴阳交会而相生也。

日辰生财福则吉，生鬼杀则凶。

财生世易求，世生财难求。

若应生世，他人就我，世生应，我赶他人。

世应相生，逢冲亦有阻。

扶者：为日辰扶。

又曰：父母扶兄弟，兄弟扶子孙，子孙扶妻财，妻财扶官鬼，官鬼扶父母。

此行之通例。

以上动则言扶，不动则不可言也。

凡动爻扶者，不如日辰扶，动爻谓之旁扶，日辰谓之正扶。

若扶财福则吉，扶鬼杀则凶。

凡遇绝逢扶则生，生爻逢扶则旺，动爻逢扶则急，静爻逢扶则兴。

凡用爻遇冲，得动爻来扶，为之有救。

若扶爻遇刑冲，则无用也。

拱者：阴阳之至理，君臣之大节也。

凡临官遇帝旺，谓之拱。

如亥日占，亥爻发动，子爻持世是也。

凡遇财福拱，我则得人佐助，财力倍常。

若我拱兄弟，是他人把权，其财爻纵旺，亦难遂意。

合者：阴阳之和，天地之德也。

凡合财福则吉，合鬼杀则凶也。

合处逢生，如同瓮中捉鳖。

以上四者皆为福，然此亦有吉凶之辨。

妻财子孙，生涯紧要，且有生扶拱合，岂不财货盈溢，珍宝满箱。

前卦有财后卦无，不利于后；前卦无财后卦有，艰难在前。

前卦有财后卦无财，宜速求，迟则难得。

前卦无财后卦有财，艰难在前，宜待时行事，或看财爻旺相年月，方可谋望。

财合日辰，方能入手；财逢墓库，便可归怀。

欲知何日财可到手，但看财爻旺衰。

财与日辰合，临财值日可得。

财爻旺相，逢入墓日可得。

财衰则逢生旺日可得。

占辨君子小人求财云：

小人求财得乾卦，心底无良行劫害 ，巳酉丑兮卜得泰，寅午戌兮劫杀害，申子辰兮驿马寅，财与寅兮六合亥。

占有意还财否云：

世应相生有意还，虽道无财常准拟，外生内卦有还心，内外比和终有益 。

子与财爻动生世，他心自来还有意 ，相生无财意欲还，相克无财徒再诣 。

占求财何时得云：

凡占求财何日得，死财财生日月得 ，生财财合莫为期，以此推之必无惑 。

上下相生可克时，克外徒言相合期，更想空亡兼退度，百般云得亦迟疑。

占出入财吉凶云：

内阳财空还变阳，不宜入财多散亡，内阴财爻还变阴，如期变吉不须吟 。

外阴财阴出财吉，外阳财阳宜贮密，但阴为好吉无疑，若是纯阳多散失。

占财库吉凶云：

入财财库化为鬼，此是折财耗害耳，假令坎卦火为财，火丧在戌此为是。

海底眼云

占财旺相喜持世，出现生扶可乘势，脱货求财要用兴，开店财爻安者利。

月破空亡未可凭，飞爻克制徒留意，若求争困撼钱财，但看财生命者是。

占博戏求财云：

博戏求财财是本，子孙出现世临之，更乘旺相无刑克，管取欢欣称意归。

又云：世出现鬼应爻克，纵有财神也是输，福德休囚皆陷伏，往来空去下功夫。

占买卖第二十 鬼谷辨爻法

初爻 二爻 三爻 四爻 五爻 六爻

货物 己身 伴侣 中途 店舍 地头

郭璞论买卖歌

兴贩财爻克世精，兼身旺相与财并，更看役此无诸煞，不落空亡有所成。

贞旺悔囚初买卖，悔旺贞休后始赢，卦中上下相刑克，纵有财爻空有声。

卜筮元龟云

财爻持世兼克世，此皆得利自然真，财旺买物金玉贵，休囚买必贱如尘。

卖财世应旺相实，买遇休囚货盈益，卦有三金得宝多，离象见之无不吉。

凡卦无财鬼克身，遗忘应是遇偷人，贞悔相生都有气，财并龙德倍金银。

占四五处求财买卖，如何得财云：

欲得财爻临旺相，不落空亡便为吉，财爻初动兼克身，此处得云为第一。

卦里无财遁蹇流，直说须云抛却休，鬼化为财财易得，财化为鬼失财忧。

财化兄弟终言克，兄弟化财终可得，化为子位亦无忧，以此推之必无惑。

占卜本宫财与鬼并，忧失财云：

求财遇萃必折本，世与鬼并即此论，须当防慎以为禳，忧逢盗贼自侵损。

占卜求财买卖，行何方得吉云：

本宫绝命及入墓，兼之鬼墓同厢顾，墓绝之方最为凶，若欲经营避此路。

生气长生是吉方，世爻旺处即为良，八卦之方同此定，终身无病亦无秧。

凡占买卖与交易，子动财兴为大吉，兄鬼摇摆难合就，父兴枉费千般力。

占出行第二十一.鬼谷辨爻法

初爻二爻三爻四爻五爻六爻

足 身 户门 道路 家庭

周公论出行歌

远行须要路相宜，世墓凶方不可移，金色绕身南必恶

火光持世北须疑

世前有鬼常无准，飞上安官且莫之，身上杀并身必谨，俱阳去速见阴迟。

天玄赋

坐贾行商，皆为厌贫求富贵；晓行夜宿，只因图利起经营。

欲财溢于千箱，须奔驰于万里。

未卜其中之得失，便言路上之行藏。

世克应爻，直到地头无阻节，鬼临飞位，未离门户费趔趄。

凡占出行，以世为主。

旺相吉，无气凶。

世克应坦然，一路无凶兆，应克世，或旁爻发动来相克，当有吉凶之辨。

若逢财福克我则吉，鬼杀克我则凶。

若当世墓凶方，决不可行。

鬼持世上，多是去不成。

若子孙发动来解，庶几可行。

如或鬼爻带贵，必因贵人迟滞，未得起身。

鬼加官符朱雀，必因官事牵连。

鬼加白虎、丧门、吊客、死符、病符，恐有丧亡疾病之事。

鬼若临应，到彼谋事，终难成就。

世爻更值空亡，出往终难成就。

世若逢空，多是去不成，纵然强去，终是不得意而归。

凡占，必须看何人。

若本身出，最忌世空，因经商出行可谓大凶，必主陷本他乡，徒劳奔走。

若九流艺术及公家勾当人占，反为吉，但空手得财，不能聚也。

子孙动则路逢好侣，官鬼兴则途遇凶人。

子孙持世，吉无不利，必主善去吉回，若发动必逢好侣。

官鬼为凶人，发动克世，为害非轻，休囚受制，终无大事。

父母休囚，背负一琴登蜀道；妻财持世，腰缠十万上扬州。

父母为行李，旺相则多，休囚则少，一琴一剑，言其少也。

父化兄，必与人同睡。

兄化父，必与人合行李。

父旺空，必借他人行李。

妻财为钱钞，财爻旺相，则腰缠十万贯，言其多也。

马爻发动，坤宫遇吉神，则驿程安逸；木位交重，坎位加白虎，则舟揖倾危。

马在坤象动，必陆路行，更加青龙，一路自然安逸。

木在水上动，必是水程，若加白虎，恐遭风浪颠覆之忧。

五位逢空，路上凄凉无旅店；六爻临鬼，地头寂寞有忧愁。

初爻空亡无脚子，二爻空亡身有阻，三爻空亡伴侣稀，四爻空亡难出户，五爻若也值空亡，旅店荒凉受辛苦，更看六爻若逢空，地头寂寞无人住。

六爻俱不落空亡，任意挥鞭千里去。

以上论空亡者，不可一概论，必从吉凶分别。

凡吉神空则凶，凶神空则吉，依此推之，万无一失。

占出行不宜见官鬼，六爻遇之皆不利。

初爻主脚痛，二爻身有灾，三爻伴侣有疾，四爻去后户庭有官事相缠，五爻道路梗塞，六爻地头不利，不得意而归。

参详一卦吉凶，推究六神持克。

青龙临财发动，满载而回；朱雀官爻发动，必有是非口舌；勾陈临水动，必有雨水；螣蛇带鬼，必有忧惊怪异；白虎带杀，必有疾病；玄武临财，必有失脱。

以上凶神，持世克世最忌，旺相亦忌，休囚受制，庶无大事。

金爻持世岂宜远涉南方；木位安身唯利高登北阙。

南方属火，金畏之，故不宜往；北方属水，水生木，故宜去。

余仿此例。

金爻持世往南行，谓之鬼地，大凶，宜东方行，为得财吉。

木世不利西方，宜东方行，大吉。

世属火，利南方，东西方，大吉。

世属土，利南北二方，东行大凶。

出行求财，利我克方向。

求官见贵，利生我之方。

出行谒贵寻人云：

出行谒贵及寻人，兄弟交重不可亲，子旺财明须吉利，父兴即去又回程。

占行船驾车云：

船车原以父为尊，父动舟车不久存，兄鬼摇摇防盗贼，子孙出现免灾屯。

卜筮元龟

欲知去处忌何方，卦临墓绝恐遭殃，假如乾变入离宫，若问南方必不良。

欲知谁是出行人，卦中无者是其身，假令得遁为父子，兄弟得升如上陈。

欲知几路为行例，卦有三身三路去，两卦便言两路行，一路一身无所虑。

占远行或中道去归云：

外阳出行阴不行，得艮有时还自止，子爻发动来克身，或被行人催促矣。

阳卦变阴中途归，阴乘阳卦去如飞，世阳应阴无阻碍，世阴应阳或迟迟。

离变为阳善公事，驿马克身行速使，鬼爻持世被勾催，仔细寻之为妙也。
