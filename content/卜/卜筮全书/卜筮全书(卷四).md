# 卜筮全书(卷四)

## 阐奥歌章 上

说明：（以后各卷，原赋文一律用红色字体，作者姚际隆的注解用黑色字体。

请读者注意分辨。）

一、碎金赋：

子动生财，不宜父摆；兄动克财，子动能解。

摆，动也。

盖子动生财，若是父动克子，子不能生财矣。

兄动则能克财，若得子动，兄必贪生于子，忘克于财，谓之贪生忘克，而财反得生矣。

财动生鬼，切忌兄摇；子动克鬼，财动能消。

摇，动也。

盖财动能生鬼，若是兄动克财，鬼不能生矣。

若子孙发动，则能克鬼，若得财爻发动，则泄子孙之气，而生官鬼之精神矣。

父动生兄，忌财相克；鬼动克兄，父动能泄。

父乃兄之元辰（注 1），忌财克之，鬼乃兄之忌神，喜父泄之。

父动生兄，若见财爻动，则父无用而不能生兄矣。

官鬼发，克兄弟，若见父母动，则漏泄官鬼之气，而不能为大害矣。

鬼动生父，忌子交重；财动克父，鬼动能中。

交重，动也。

鬼动能生父。

若是子动，则克制官鬼，不能生父矣。

财动则能克父。

若得鬼动，财必贪生于鬼，忘克于父，是鬼为财之中人也。

兄动生子，忌鬼摇扬；父动克子，兄动无妨。

摇扬，动也。

盖兄动则生子。

若鬼动克兄，子失元辰矣。

父动能克子孙。

若得兄动，则泄减父之凶势，而子得无妨也。

子兴克鬼，父动无妨；若然兄动，鬼必遭伤。

子动必伤官鬼。

若得父动克子，则鬼无事。

若兄动生子，子愈有力，其鬼必遭伤害也。

财兴克父，兄动无忧；若然子动，父命难留。

财动必克父。

若得兄动克财，财不能克父也。

若是子孙发动，生助妻财，其势转盛，其父必难救援也。

父兴克子，财动无事；若是鬼兴，其子必死。

父动克子。

若得财动克父，子孙有救。

若是鬼动，愈生父怒，其子必死无疑矣。

鬼兴克兄，子动可救；财若交重，兄弟不久。

官动克兄。

若子动克鬼，则兄弟有救。

若财动生鬼，则鬼恶愈盛，兄必难救。

兄兴克财，鬼兴无碍；若是父兴，财遭克害。

兄动克财。

若得鬼动克兄，财得无事。

若父动生兄，其兄愈加狂戾，财必遭于克害也。

（注 1）【元辰】后世一般称为【原神】，其意思相同。

二、断易通玄赋：

易爻不妄成，－－易本天机之事，岂妄成也。

神爻岂乱发？－－卦中六爻，神圣灵机，岂有乱发。

体象或既成，－－本卦为体，之卦为象。

无者形忧色。－－所占之事，若不上卦，定可忧也。

始须论天喜，－－如正月起戌，二月亥，顺行十二位是也。

次看贵人方。－－贵人见后神煞章内。

三合百事吉，－－三合见后神煞章内。

禄马最为良。－－假如甲日有寅爻，则是禄也。

即甲禄在寅，乙禄在卯。

申子辰日有寅爻，则是马也。

即申子辰马居寅。

若有此爻临世应，求官可进，名利俱成。

禄马全篇歌诀，俱见后神杀章内。

爻动始为定，－－看卦之动爻，而定其吉凶。

次吉论空亡。－－吉神忌空，凶煞喜空。

彭城有秘诀，切记不可忘。－－诀云：子落空亡忧远行，病值空亡宜作福，久病空亡身【下亡】，财若空亡难把捉，鬼遇空亡官事停，妻值空亡妻有孕，空女空亡有外情，宅值空亡急作福，父母空亡忧病生，兄弟空亡不得力，子孙空亡主伶仃。

四冲主冲并，－－辰戌丑未为四冲，纵然占吉也成凶。

刑极俱主伤。－－寅申巳亥为四刑，凡作十事无一成。

婚姻官事俱不吉，纵得相生也不真。

世应俱发动，必然有改张。－－世应俱动，定见不宁之兆。

龙动家有喜，－－青龙动，主有喜庆。

虎动主有丧，－－白虎动，定有凶伤。

勾陈朱雀动，须忌有文章。－－勾陈朱雀动，主文字立至。

日动忧尊长，－－看所卜之日辰属何爻，遇动，则尊长有灾咎。

辰动损儿郎。－－看所卜之时辰属何爻，遇动，则小儿有损。

阳动男人滞，阴动女人殃。－－阳爻动，主男人唉。

阴爻动，主女人灾。

出行宜世动，－－凡占出行，世动则吉，且无阻隔。

归魂不出疆。－－归魂卦，主踌躇不进。

应动值三合，行人立回庄。－－应爻若动，行人主在三合日到家。

占宅青龙旺，豪富冠一乡。－－占宅若见龙旺，定主富贵。

父母爻兴旺，为官至侯王。－－印旺主大贵。

天喜若持世，公事定无妨。－－天喜持世，讼必有理。

勾陈克玄武，捕贼不须忙。－－若勾陈克玄武，捕盗易获。

父病嫌大杀，空亡母不长。－－父病，杀爻上卦，定死。

母病若空亡，定主丧。

无鬼病难疗，－－占病无鬼，定主不治。

鬼旺主发狂，－－鬼旺财兴难保命。

请看考鬼历，祷谢得安康。－－须看考鬼历，属何鬼，祭之则吉。

占婚嫌财死，－－财爻生旺吉，死墓婚不利。

占产看阴阳。－－子爻，阳男阴女。

若要问风水，三四世吉昌，－－葬喜三四世卦大吉。

长生沐浴诀，－－金长生在巳，其法详见后神煞章内。

卦卦要审详，－－言前长生决必要详察。

万千言不尽，－－万千言岂能尽也。

略举其大纲，－－略举其大纲大目耳。

分别各有类，－－如后数卷，皆分门别类，以尽世间事也。

无物不包藏。－－包藏万象，不出此易卦也。

三、诸爻持世决：

世爻旺相主安康，作事亨通大吉昌；谋望诸般皆遂意，纵他刑害不能伤。

父母持世事忧否，身带文书及官鬼；夫妻相克不和同，到老用求他姓子。

子孙持世事无忧，官鬼从今了便休；求失此时应易得，营生作事有来由。

鬼爻持世事难安，占身不病也遭官；财物时时忧失脱，骨肉分离会合难。

财爻持世益财荣，若问求财定称心；更得子孙临应上，官鬼从他断不成。

兄弟持世克妻财，忧官未了事还来；鬼旺正当防口舌，身强必定损其财。

四、世应生克动静空亡决：

世应相生则吉，世应相克则凶，世应比和事却中，作事谋为可用。

应动他人反变，应空他意难同，世空世动我心慵，只恐自家懒动。

五、世应间爻决：

世应当中两间爻，发动所求多阻隔，假饶有气事分明，必定叨叨方始得。

世应当中两间爻，忌神发动莫相交。

元辰与用当中动，事到醘醄始得梢。

六、身爻喜忌决：

身上临官不见官，所忧毕竟变成欢，目前凶事终须吉，紧急还来渐渐宽。

身临天喜与青龙，定期喜事入门中。

若逢驿马身临动，出路求谋事事通。

身爻切忌入空亡，作事难成且守常，化入空亡尤要忌，劝君安分守家邦。

七、飞伏生克吉凶歌：

伏克飞神为出暴，飞来克伏反伤身；伏去生飞名泄气，飞来生伏得长生。

爻逢伏克飞无事，用见飞伤伏不宁；飞伏比和为有助，伏藏出现审来因。

八、断易勿泥神杀歌：

易卦阴阳在变通，五行生克妙无穷；时人不辨阴阳理，神杀将来定吉凶。

九、忌神歌：（忌神，即子为鬼之忌，鬼为兄之忌之类。）

看卦先须看忌神，忌神宜静不宜兴；忌神急要逢冲克，若遇生扶用受刑。

（忌爻若遇生扶，用爻便受刑克。）

十、元辰歌：（元辰：即父为兄之元辰，兄为子之元辰之类。）

元辰出现志扬扬，用伏藏兮也不妨。

须要生扶兼旺相，最嫌冲克及刑伤。

十一、用爻泄气歌：（财动泄子孙之气，子动泄兄弟之气之类。）

用逢泄气动摇摇，作事消疏不遂头，最喜元辰相救助，忌神发动切须愁。

十二、六爻安静诀：

卦遇六爻安静，且看用与日辰，日辰克用及冲刑，其事宜当谨慎。

更在世应推究，忌神切莫加临，世应临用及元辰，作事断然昌盛。

十三、六爻乱动诀：

六爻乱动事难明，须向亲宫看用神。

用若休囚遭克害，须知此事费精神。

十四、用爻不上卦或落空亡诀：

用象如无或落空，就将本卦六亲攻，动爻生用终须吉，若遇交重克用凶。

夫用爻者，假如问子孙，则子孙为用爻。

动爻生合则吉，冲克则凶。

或用爻不上卦，或落空亡，就将本宫六亲用爻审明。

飞伏生克，以定吉凶。

《玄微赋》云：明用爻之得失，定事体之吉凶。

十五、用爻伏藏诀：

用在旁宫号伏藏，若遭刑克定非祥，纵然生旺无刑克，作事平平不久长。

卦中无本宫之卦，故曰伏藏。

若各宫之第五、第六、第七之卦是也。

《玄微赋》云：无气伏藏，只利暂时之用。

十六、用爻出现诀：

用爻出现在亲宫，纵值休囚亦不凶，更得生扶兼旺相，管教作事永亨通。

假如庚申日占卦，得寅木子孙为用爻，却被日辰庚申金克了，是日辰克用，凶也。

若得卦中亥子元辰发动，则又无事。

又如庚申日占卦，得子水妻财为用爻，却喜庚申金能生子水。

又申子辰三合，是日辰与用相生合也。

《玄微赋》云：用爻急要日辰生扶。

是也。

十七、用爻空亡诀：

空在旁宫不断空，（即伏藏不论空亡也。）

空如出现却为空；忌神最喜逢空吉，用与元辰不可空。

春土夏金秋是木，三冬逢火是真空；（春之辰戌丑未，夏之申酉，秋之寅卯，冬之巳午，四季月之亥子，是为真空。）

旬中占得真空卦，纵吉须知到底凶。

十八、日辰诀：

问卦先须问日辰，日辰克用不堪亲，日辰与用相生合，作事何愁不称心。

十九、六神空亡诀：

青龙空亡家虚喜，朱雀空亡讼得理。

勾陈空亡无勾连，螣蛇空亡怪异已。

白虎空亡病可痊，玄武空亡盗贼死。

二十、六神吉凶诀：

青龙百事尽和谐，朱雀文书公事来。

勾陈克世争田土，螣蛇入梦十分乖。

白虎主多惊与厄，若言玄武失其财。

二十一、六亲发动诀：

父动当头克子孙，病人无药主昏沉。

姻亲子息应难得，买卖劳心利不存。

观望行人书信动，论官下状理先分。

士人科举登金榜，失物逃亡要诉论。

子孙发动伤官鬼，占病求医身便痊。

行人买卖身康泰，婚姻喜美是前缘。

产妇当生子易养，词讼私和不到官。

遏贵求名休进用，劝君守分听乎天。

官鬼发动克兄弟，婚姻未就生滞疑。

病因门庭祸祟来，耕种蚕桑皆不利。

出外逃亡定见灾，词讼官非有囚系。

买卖财轻赌博输，失脱难寻多暗昧。

财爻发动克文书，应举求名总是虚。

将本经营为大吉，亲姻如意乐无虞。

行人在外身将动，产妇求神易脱除。

失物静安家未出，病人伤胃更伤脾。

兄弟交重克了财，病人难愈未离灾。

应举雷同为大忌，官非阴贼耗钱财。

若带吉神为有助，出路行人尚未来。

货物经商消折本，买婢求妻事不谐。

二十二、六亲持世歌：

父母持世及身宫，旺相文书喜信逢；田宅禾苗皆遂意，占胎问病却成凶。

子孙持世为福神，事成忧散谷财盈；占胎问病重重喜，遏贵求官反不亨。

官鬼持世必得官，文书印信两相看；占婚问病俱凶兆，破宅伤财身不安。

阴为妻妾阳为财，持世持身总称怀；财谷田蚕收百倍，若占病产鬼为胎。

阳为兄弟阴姊妹，所问所谋皆退悔；又使凶神同位临，到头不遂空劳费。

二十三、六亲变化歌：

父母化父母，文书定不许；化子进人丁，化鬼身迁举；化财宅长忧，兄弟本身取。

子孙化子孙，人财两称情；化父田蚕旺，化财加倍荣；化鬼忧病产，兄弟必相争。

官化官为禄，求官宜疾速；化财占病凶，化父文书逐；化子必伤官，化兄家不睦。

妻财化妻财，钱龙入宅来；化官忧戚戚，化子笑哈哈；化父宜家宅，化兄当破财。

兄弟化兄弟，凡占无所利；化父父忧惊，化财财未遂；化官身有灾，化子却如意。

二十四、六神歌断：

发动青龙万事通，进财进禄福无穷。

临凶遇杀都无碍，惟忌临金与落空。

朱雀交重文印旺，杀神相并谩劳功。

是非口舌皆因此，持水临空却利公。

勾陈发动忧田土，累岁迍邅遇杀逢。

持水落空方脱洒，纵饶安静也迷蒙。

螣蛇发动忧萦绊，怪梦阴魔暗里攻。

持木落空方始吉，交重旺相必然凶。

白虎交重丧恶事，官司病患必成凶。

持金坐世妨人口，遇火临空便不同。

玄武动摇多暗昧，若指旺相贼交攻。

土爻相并邪无犯，带杀依然咎在躬。

二十五、年建天符：（太岁爻也。子年即看子爻，主管一年之事。）

天符青龙木，发动加官禄；在外益资财，内摇生眷属。

天符朱雀火，文书非小可；杀并是非生，内摇家事琐。

天符勾陈土，田蚕十分许；杀并事勾连，螣蛇同类取。

天符白虎金，经营必称心；杀神如并者，祸患定来侵。

天符玄武水，阴私并贼鬼；若于吉神交，变忧而成喜。

二十六、月建直符：（正月寅爻动是也。主管一月之事。）

月建为青龙，动则不雷同；内摇人口旺，外动禄财丰。

前三为朱雀，文书不待约；吉助有升迁，杀交遭系缚。

后三为玄武，所谋皆不许；在外损钱财，在家忧宅主。

对宫为白虎，凡占当忌取；外动有忧惊，内摇生疾苦。

后一为勾陈，连连碎事侵；旺相尤为咎，休囚祸更深。

螣蛇正辰起，逐月逆流行；内外皆为咎，空亡却称情。

二十七、日建传符：（子日子爻动，管一日之事。）

日建加青龙，则禄喜重重；朱雀宜施用，勾陈事未通。

螣蛇多怪异，白虎破财凶；玄武阴私挠，应在日辰中。

二十八、神杀断例：

问喜宜天喜，消愁天解星。

大杀休施用，咸池莫问婚。

病遇天医瘥，囚因血忌刑。

求雨占雷杀，占身忌杀神。

往亡休出入，负结好饶人。

三丘并五墓，飞帘及浴盆。

四般休问病，占孕亦忧惊。

公讼忌刑害，亡劫事难伸。

天德与财德，万事得圆成。

吉凶随例断，慎勿顺人情。

凶处忌有气，吉处忌凶神。

子旬无戌亥，六甲细推论。

附：六爻诸占定位：

说明：原版为竖排，因版面长度不够，改为横排。

[ ]为原版字已经模糊不清，或者无法辨认，所以空缺。

观其内容，大约是从《鬼谷分爻》辑录而来，其中也有舛讹之处。

读者可参看《天玄赋》之《田蚕章》，或者《易隐》中《鬼谷分爻》的相关内容纠正为宜。

初爻 二爻 三爻 四爻 五爻 六爻

天时　 云　 露　 风　 雷　 雨　 天

家宅　 井 　灶　 床　门户 人口 栋宇

身命　小口 妻妾 兄弟　母　 父　庙宇

国事　庶民 士子 大夫 公候 天子 太庙

鬼神　井神 司命 家先 土地 社司 天神

求谋　心事 身事 家事 人事 官事 国事

疾病　足[ ] 腿肢 [ ] [ ] 心肺 头脑

六畜　 鸡犬　 猪　羊　 牛　 马

出行　己身 伴侣 行李 车马 道路 店舍

买卖　行货 己身 伴侣 中途 店舍 地头

蚕桑　 蚕　 苗　 叶　 [ ] 蔟茧

田禾 　牛　谷种　[ ]　[ ] [ ]　 水

行人　 足　 身　 门　 户　道路 地头

产育　产妇 胞胎 看生 夫身 收生婆 公婆

斗欧 口舌 骂詈 拳手 梃杖 刀枪 官[ ]

词讼　 耆保 州县 府 监司 部台 圣驾

盗贼　家贼 都里 街市 外县 外府 外省

逃亡　 乡　 市　 镇　 县　 州　外境
