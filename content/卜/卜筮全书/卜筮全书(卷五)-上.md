# 卜筮全书(卷五)-上

## 阐奥歌章 下

一．阴晴雨晦章：四首：

（一）

乾为天象震雷龙，坎兑为阴巽起风。

坤艮往来无雨象，火山交动日和融。

乍雨乍晴离坎并，半阴半晦兑离重。

杀临未济终须济，既济虽阴雨不充。

巽入坎来风后雨，兑临坤位细蒙蒙。

畜过密云终不雨，随临沾渥岁时丰。

天地不交膏不降，阴阳相并荷天公。

八纯火动游魂木，火伞炎炎张太空。

地火明夷天色晦，火雷噬磕电光红。

离爻带杀晴明断，朱雀飞扬事一同。

大有不重天朗朗，同人安静日烘烘。

晋有龙爻终雨少，屯无雷杀只云浓。

龙动泽山咸大吉，虎交天水讼无功。

勾陈带土来持世，纵有阴云不济农。

玄武水爻霖大作，青龙木德泽无穷。

坎宫雷杀交重并，大雨倾盆霹雳攻。

最喜子辰来坎位，却嫌戌午到离宫。

阳重阴现阴须准，阴变阳爻阳不从。

壬丙电光禾谷润，乙庚雷雨岁丰隆。

应身白虎成虚设，克世勾陈更不中。

玄武克身收稻谷，火神伤世损田公。

纯阳安静多应旱，发动纯阴四海通。

内外相生奇偶合，滂沱如注听淙淙。

雷杀水神双入坎，不忧无雨却忧洪。

火神变水加龙虎，东畔才阴西见虹。

不动龙爻玄武水，徒劳举目望苍穹。

欲占雨信期何日？水旺龙生身对冲。

龙水身雷俱不动，九江四渎被天封。

（二）

艮火相交可决晴，水衰火旺日光明。

占晴但看庚交甲，卜雨休教甲变庚。

庚甲互交龙虎助，狂风猛雨听雷声。

火神摇动加离位，皎皎金乌漾赤轮。

（三）

凡人占卦问阴晴，水动雨兮火动晴。

木动风生土阴晦，金爻发动雨沉沉。

（四）

财兴云雨鬼兴雷，子动红霞霁色开。

父动乍晴还乍雨，兄兴风雹雪霜摧。

占雨：以初爻为云、二为电、三为风、四为雷、五为雨、六为天。

初动云奔铁骑，二动电掣金蛇，三动狂风拔木，四动雷撼山川，五动大雨倾盆，六动翻江倒海。

占晴，以初爻为云、二为露、三为霞、四为虹、五为日月、六为天。

初动云归岩穴，二动露滴花梢，三动霞明锦绣，四动虹驾津梁，五动日张火伞，六动天浸冰壶。

水化火骤雨晴明，火化水晴天变雨。

六爻无水火逢空，不晴不雨阴天气。

二．禾苗田地章：四首：

（一）

应为种子世为田，世应相生获万全。

种子克田尤小吉，世来克应俭时年。

财爻旺相禾丰足，发动子孙为天福。

更得青龙天喜重，高低远近皆成熟。

子孙发动合天符，财与龙爻出现枝。

无杀无冲仓廪实，若逢二耗却成虚。

交重官鬼应难断，金鬼蝗虫火鬼旱。

大杀同宫总不收，发动喜神犹减半。

鬼爻扶水水来伤，土木同空却不妨。

鬼化为财宜晚种，财交父母两重祥。

官爻旺相浑无望，鬼落空亡事反常。

财在外兴迟下种，龙来内发早栽秧。

六爻安静禾平吉，乱动青苗必受殃。

妻财二耗同爻动，虽熟应知半入仓。

财兴内卦收千倍，财落空亡必有伤。

龙与子孙同类取，克身持世谷无疆。

若逢朱雀交重恶，白虎张牙总不良。

玄武更加官鬼并，虽收只好办官粮。

火天大有都成熟，地火明夷遍处荒。

天地不交休指望，阴阳和合好收藏。

吉凶悔吝分明断，六位旁通更审详。

（二）

六爻不可鬼相临，六爻无鬼最吉。

若鬼临牛位主牛损，余仿此。

若值空亡逐一寻。

六爻皆怕空亡，若不空最吉。

金世生虫火世熟。

若世爻属金，主生虫；属火则大熟也。

木与土世主丰谷。

若世爻属木土，其年十分收成。

若无诸杀相冲克，

定许其年十倍盈。

诸杀：即大耗、小耗等凶神是也。

如无，可许十倍收成。

若值震离相配合，雷火丰，主大熟之兆。

自然丰稔动欢声。

（三）

凡人占卦问耕田，子旺财明大有年。

兄位交重防损坏，父兴诚恐不周全。

（四）

世贞为年为田地，应悔为种为荒芜。

世克应兮仓廪积，外克内兮仓廪虚。

初爻为田二为种，三为主长四苗秀，五爻为禾主收成，六是田夫主灾咎。

初爻鬼克田瘦瘠，二爻鬼克重耕植，三爻鬼克多秽土，四爻鬼克费耘力。

五爻鬼克阻收成，六爻鬼克忧病疾。

金爻为鬼旱虫多，火爻大旱年荒饥，

水鬼水灾木鬼耗，土爻为鬼总非宜。

大抵鬼空财旺相，丰年稔岁乐无虞。

三、住居宅第章：四首： 附风水一首：

（一）

住宅休占火泽睽，鬼临人口定分离。

龙交大壮人财旺，虎并同人宅舍衰。

二畜见龙财帛进，杀交两过栋梁摧。

贵持震巽生财本，喜入风雷立福基。

离坎交重宜谨慎，艮坤安静莫迁移。

户无徭役占逢贲，家有余粮卜得颐。

田宅兴隆因大有，血伤财损为明夷。

乾坤旺相增人口，泽地生成聚宝资。

革鼎长男能干事，晋升宅长有操持。

妻财内旺为财断，官鬼交兴作怪推。

木鬼寿棺停有日，金官硬物畜多时。

休囚铜铁皆先定，旺相金银尽预知。

水鬼井池中出现，土官墙壁内偷窥。

火官内动无他事，古器多年再发辉。

克世克身都不用，生身生世始堪为。

水财内旺宜穿井，内发土财堪作池。

金旺妻财金玉进，火财内发火光飞。

木财到底宜营建，若犯空亡总是非。

子若空亡家绝后，父母空亡宅必危。

父子妻爻都旺相，丰盈财货莫猜疑。

更兼天喜青龙助，富贵康宁天赐伊。

（二）

凡占家宅之凶吉，初井二灶三床席。

井乃在内之物，故初爻见之。

灶又在井之外，故二爻见之。

床席又在灶之外，故三爻见之。

四为门户五为人，

门户又在床席之外，故四爻见之。

人乃屋之主，故五爻见之。

六为栋宇兼墙壁。

栋宇墙壁至外之物，故六爻见之。

六爻俱静人宅安，

占家宅，若得六爻安静，未论其他吉凶，居住定然安稳。

好与随爻仔细看。

若值卦中有一爻变动，随其所动而推详之，则吉凶不逃藻鉴矣。

鬼临门户家不宁，

若官鬼在第四爻，主有官非口舌之事。

螣蛇妖怪梦魂惊。

螣蛇本主怪异邪魔之事，若在四爻发动，主妖怪出现，人口梦魇也。

。

杀爻旺相官灾起，

占宅最怕勾陈动。

鬼谷起勾陈杀例云：正月起辰二月卯，每月逆行一位。

如正月占宅，辰爻动，便是杀旺，主官灾起也。

杀遇休囚疾病生。

旺主官非，衰主疾病。

六爻动多带土木，

卦中土木多爻动。

若非起造即修营。

虽不建造，亦当修理墙垣。

六爻动多带水火，

卦中水火爻动。

水火之灾不暂停。

主有水火灾厄也。

更被空亡并杀害，

空亡杀害，俱非吉兆。

狼籍破败少人丁。

主人家人丁损失、衰微破耗。

初为小口二妻妾。

小口至卑，故在初爻。

妻妄处小口之上，故在二爻。

三为次长弟连兄。

次长：乃伯叔兄弟也，位在三爻。

四为母位五为父。

五爻至尊之位，母本从父而行，故以四爻为母，而五爻为父也。

六为祖宅及坟茔。

六爻又在尊位之上，舍祖宅坟茔之外，他非所尊，故六爻见之。

五行亲属更取用。

五行：金木水火土也。

以亲戚本命所属，合卦浑天甲所属取用也。

一家祸福自然明。

若依上法取用，则一家内外亲眷，祸福了然可知也。

大凡欲要论血财，

血财乃六畜也。

卦中仔细与推排。

卦中造化，当仔细与推详也。

一爻数至四五六，

若问六畜，亦当次第论之。

鸡犬猪羊牛马畜。

初鸡、二犬、三猪、四羊、五牛、六马，看所占何畜，以其爻有气无气断之。

有形无气即伤残，

当看所属爻分有无形气。

形即畜之本命，气即看其衰旺耳。

有气无形即生育。

虽无本肖，假如占羊，第四爻是财，有气无形，为吉兆也。

仍于十二肖中求。

六畜各有生肖，当与求之，依前法断。

未为羊兮丑为牛。

未羊丑牛，他可类推。

坤牛乾马卦中求。

《说卦》坤为牛，乾为马，此但举其大概，若以《说卦》考之，虽万殊可知。

更论旺相与休囚。

论其衰旺，以断凶吉。

乾兑休囚鼎铛破。

乾兑二卦皆属金，若遇休囚，主鼎铛破碎不全。

卦如死气分明课。

大凡卦值死气，岂能为好？当分明与占也。

坎衰古井及枯池。

坎本水象，休囚，主人家有涸井及枯池。

离衰灶鬼将兴祸。

离为火，若值休囚，主人家灶神欲为祸患。

震巽伤兮梁栋摧，坤艮伤兮土动来。

震巽属木，若有杀神伤克、及休囚死绝，必主梁崩柱坏也。

坤艮属土，若被冲克及休囚，必主墙坍土陷也。

卦中震巽重重旺，

两宫旺相，乃木象兴隆也。

兴工欲创新楼台。

木爻大发，宜其建造宏丽也。

卦中坤艮杀兼鬼，

丙丁日得地山谦卦，二爻是鬼，是勾陈杀，则是坤艮杀兼鬼也。

因知坟墓欲为灾。

若鬼杀蕴于坤艮，主人家坟墓不安，兴灾作祸也。

内卦为宅外为人，

先有宅，后有人，故以宅为内，人为外。

又一说云：若占宅：未住，以外为人。

若住：以外为宅。

其说亦有理，姑两存之。

内外相生宅可亲。

若内卦生外卦，则其宅可以相亲，如山天大畜是也。

宅若克人居不稳。

若内克外，则人口连邅，是非疾病，如火泽睽卦是也。

人能克宅住无屯。

若外克内则吉，乃能整旧鼎新，修营创造，如风泽中孚卦是也。

灾衰鬼杀交重恶，

鬼杀动，故人家陵替灾伤也。

祸患游魂及八纯。

占宅得游魂及八纯卦，主有连年祸患也。

世在二三为大吉，

占宅：二世三世大吉。

身居三四守常伦。

若身在三四爻，正可安常守静。

世辰克应哪能好，

若世克应为不吉。

世应相生福可臻。

世应相生，福庆绵远。

本宫旺相宅堪居，

立春则震旺艮相，占得二宫，宅可住也。

卦内休囚祸未除。

立春坤休兑囚，占宅得二宫卦，祸未除也。

。

财若动时妻有疾，

若值妻财发动，则妻宫有悔也。

空亡死气主儿孤。

空亡死气，子息必孤。

忽逢白虎家防哭，

白虎杀例：正月起申、二月酉，顺行十二位。

若遇此爻动，其家主有哭声也。

更值丧门暴病殂。

丧门杀例：正月未，二月辰，三月丑，四月戌。

只此四位，轮十二月。

若遇此杀在内三爻，更发动，主其家必有暴病死也。

阴化为阳忧女子，

阴变阳，女子疾。

阳化为阴损丈夫。

阳变阴，丈夫灾。

世间占卜能推类，

占卜不可一言以尽，但当融通活变。

一切事机以例而推。

天地神明可感孚。

通一而万事毕。

既能类推，则天地神明自然可以感格也。

（三）

凡人占卦问家宅，五事俱全不可克。

子兴有喜没官非，更无灾病与盗贼。

财动田园多进退，音书不就家长厄。

兄动耗财妻妾病，是非谋望多阻隔。

父兴小口不安宁，屋庐摇动畜牲没。

鬼动官非灾悔来，户门不利弟兄厄。

人能审实此章歌，卦象吉凶无差忒。

（四）

凡占家宅起盖同，先寻父母在何宫。

最要财爻无损害，子孙出现得荣丰。

官鬼交重灾祸至，动爻克世主大凶。

父动自家多恼聒，绝命游魂最不通。

六爻无水者，其家沟不流而水不决。

无土者，离平地而在高楼。

无火者，香火冷而灶不修。

无金者，家资乏而人不居。

无木者，床榻破而椅桌损。

火多则人事烦，木多则人清秀，水多则阴人旺，金多则妇女众，土多则财帛盛。

附风水：

凡占风水要推详，五件俱全不可伤。

财动田园多进退，不然尊长有灾殃。

父兴必是还魂地，小口畜牲总不昌。

鬼动弟兄多忤逆，户门不利惹官妨。

兄兴财物多消耗，或是阴人主少亡。

子动虽然无讼事，儿孙不贵外人殃。

但得子孙无损害，枝枝叶叶永无疆。

四、移徒章：三首：

（一）

迁居先以动爻求，动爻旺相决无忧。

初爻旺相乡村吉，二爻旺相好居州。

三爻市井四坊镇，五近京师住最优。

上爻好向山林住，龙扶子动获祥休。

白虎当头休妄动，螣蛇缠足莫彺谋。

朱雀交重防口舌，玄武迁移被贼偷。

朱雀又临官鬼位，官司口舌有来由。

那更克世兼持世，病遭危困讼遭囚。

六爻安静休搬动，乱动移居又不周。

外克内兮应克世，旧宅不如新宅利。

内克外兮世克应，迁徒不如居旧地。

世应相生内外和，守旧迁居总如意。

若教动处落空亡，不利迁移利守常。

五世游魂搬则吉，内爻旺相住无妨。

若然内外俱衰败，守又灾危搬又殃。

此是命途多舛错，何须怨恨费商量。

鬼化子孙移富贵，财爻化鬼住安康。

（二）

移居须忌鬼交重，世值空亡不可逢。

卦入墓中难起离，若逢动处路头通。

内休外旺移终吉，内旺外休行必凶。

内外若然俱有气，纵横去住任西东。

（三）

迁徒先将父母推，财兴克父必生灾。

子孙发动须兴旺，兄鬼交重祸患来。

五、坟墓章：一首：

若占坟冢静为强，发动之时便反常。

初世出官为大吉，二爻持世次为良。

三爻主世平平稳，四爻半吉保安康。

五六两爻惧不吉，游魂后代必为商。

归魂犹自三分好，坎卦占来定不昌。

为甚乾坤无忌讳，高低无物不包藏。

未葬之前亡在外，既葬须知内是亡。

内外相生为上吉，比和决定福难量。

杀交内外还相克，损宅伤财祸几场。

青龙旺相来持世，管取存亡获吉祥。

乾坤不动坟安稳，龙喜交重家道昌。

五墓劫神伤子息，三丘阴杀损妻房。

世旺身生官入墓，子孙代代入朝堂。

杀临父母忧家长，劫犯阴爻宅母当。

鬼爻不动亡人吉，身位安宁祭主康。

破家只为财为鬼，发福多因阴变阳。

冲破临身发有碍，合神持世却无妨。

六、身命章：一首：

占身身世要先知，神杀交重次第推。

身旺龙持多吉庆，身衰虎并定忧疑。

子孙持世明而喜，兄弟临身悔足危。

切忌勾陈临鬼旺，却宜天喜与财依。

财临阳位财源广，阴位妻交妻妾宜。

禄马贵人三合并，临身妙义福根基。

子孙发动添人口，父母交重官可期。

内卦为身外为命，身命比和任意为。

世为身兮应为命，世应相生更是奇。

世命应身刑又克，不伤自己即伤妻。

妻财不现财无聚，卦没子孙难立儿。

更将八卦推心属，内坎机圆心满足。

内兑柔和有主张，内乾果断无私曲。

离明坤厚性融通，巽顺艮卑谦自牧。

身命但能依此推，青龙天喜皆为福。

七、六亲章：一首：

立命先推父母乡，青龙同位最为祥。

螣蛇白虎忧尊长，玄武勾陈宅母当。

父母休囚离祖早，两重父母过亲房。

杀神朱雀同时并，重病如何得起床。

子孙持世为全吉，若值青龙子异常。

子坐勾陈多朴实，子交朱雀擅文章。

螣蛇犯子愚而浊，白虎持孙勇且强。

玄武子孙同位发，男为盗贼女猖狂。

子孙若值游魂卦，此子生来好远方。

阳化阴爻端正女，阴交阳体秀才郎。

妻财发动青龙助，因妻致富妙难量。

财临朱雀妻贤慧，妻犯勾陈妻病殃。

螣蛇共位妻应拙，白虎同行妻性刚。

妻临玄武多阴暗，心意瞒人必不良。

两位妻财俱旺相，一妻一妾美容光。

卦若无妻常独自，妻财安静保安康。

妻财合世夫妻顺，妻位生身家道昌。

官鬼青龙同一位，家荣子贵寿延长。

朱雀并官多讼事，勾陈带鬼损田庄。

螣蛇犯鬼多萦绊，白虎交官大害伤。

玄武当官奸与盗，两重官鬼必忧丧。

若占官府反为吉，福厚官高名誉扬。

兄弟加龙犹且可，若同朱雀必相妨。

螣蛇白虎皆凶兆，玄武勾陈总不祥。

吉处只宜常旺相，凶爻却要落空亡。

八、婚姻章：七首：

（一）

内身阳鬼丈夫持，外应财阴总是妻。

世应相生婚大吉，比和世应配相宜。

青龙六合扶为美，三合子孙临更奇。

应动三刑刑莫问，外交六害害无疑。

三爻并偶生成少，六位纯阳养育稀。

男女合同咸泰益，夫妻反目革睽离。

夬宫阳壮妻难保，姤卦阴强家不齐。

不有其躬蒙里断，夫征不复渐中推。

一奇一偶成亲顺，双鬼双财匹配违。

杀遇妻财妻子厄，杀临官鬼丈夫哀。

妻财官鬼青龙助，富贵男儿福德妻。

官鬼两重相克应，女人曾许两家期。

白虎临财莫问婚，勾加官位克夫身。

杀临兄弟多争竞，朱雀临身公讼因。

勾陈阴杀休求女，玄武加财休问亲。

龙并子孙全吉兆，喜重父母福相邻。

坤变坎宫男破体，乾来离位女非真。

欲知女子如何性，坎主心聪艮沉静。

兑必和柔巽必恭，坤爻宽厚乾刚正。

文明女子为逢离，智慧男儿因见震。

乾宫面部大而宽，坤主魁肥莫小看。

艮卦决然身体小，坎爻定是脸团圆。

兑家女子莹而白，震位妻儿奇且端。

巽体容颜如瑞雪，离宫和润可人观。

有亡有劫都无用，无子无财总不堪。

（二）

阴阳得位俱称吉，纯阴枉使心和力，纯阳退悔不成婚，纵使强成终郁郁。

金爻主妻好容光，木爻瘦小更修长。

土主形骸肥且矮，火爻定是发稀黄。

水爻心性多聪慧，六合发动最为昌。

青龙旺相临财位，娶妻万倍有资妆。

若逢天寡天鳏杀，夫妇应知不久长。

（三）

凡人占卦问婚姻，财鬼双全便可成。

鬼是夫爻愁子动，财为妻也怕兄兴。

（四）

鬼爻持动女妨害，妇意嫌夫不相爱。

财爻持动夫妨妻，此则终身应不泰。

（五）

鬼旺克财妻不就，子旺伤夫事可疑。

八纯动者生离别，五世游魂损小儿。

（六）

占婚本要阴与阳，动时皆动且为良。

阳阳不动一财鬼，应阴世阳最吉祥。

更得世爻居内卦，团圆男女百年昌。

（七）

本宫无气财有气，妇舍虽贫女容媚。

本宫旺相财囚死，妇舍虽贫女不美。

九、胎孕章：三首：

（一）

占产先须看子孙，子孙旺相吉堪论。

母宫无杀为祥兆，子上加龙是善根。

易产好占离与兑，难生休卜艮和坤。

坎乾龙动身无虑，震兑勾陈命不存。

父母莫教临白虎，子孙切忌坐勾陈。

螣蛇持世忧阴杀，玄武临身忌浴盆。

最忌土爻埋子位，更嫌刑杀克儿孙。

子孙发动忌空亡，白虎勾陈并不祥。

子变为官胎里死，官爻为子产而亡。

母动子摇俱难保，母静子安皆吉祥。

子母两爻都旺相，有龙有喜复安康。

阴中阳现奇男子，阳变阴爻好女娘。

子与母爻虽变动，青龙持世亦无妨。

子孙重见龙交喜，决定齐生子一双。

欲叩孩儿分娩日，胎神冲破子生方。

（二）

凡人占卦问六甲，子怕休囚父怕发。

财为产母怕兄兴，男女阴阳衰旺察。

（三）

生产未知临几许，日月长生子当乳。

兄爻旺相母生难，子孙受克儿道苦。

飞去克伏子不收，阳卦男兮阴是女。

两爻旺相喜神临，必是双胎天赐与。

十、蒙童章：一首：

蒙童幼学子先推，子会青龙为上奇。

朱雀克身多智慧，勾陈持土大愚痴。

卦无父母难垂训，身犯六神争禁持。

朱雀空亡无学分，青龙旺相有鎡基。

龙生身世攻书子，马旺游魂逃学儿。

父母喜神同位动，断然博学广闻知。

两重父母多移学，乱动无常不守规。

朱雀入离能写字，青龙入兑会吟诗。

坤中变动能修德，乾上交重善滑稽。

乾震交重成事早，艮坤安静立身迟。

姤屯蹇困灾须准，渐晋需升吉可推。

地水火风能主事，前程定作贵人师。

十一、教授章：一首：

欲求教授训童儿，情性先将八卦推。

离体中虚明且智，坎宫内实信而威。

震雷主动常游学，巽顺无常镇改移。

兑泽和柔能讲习，艮山沉静好谦卑。

乾元刚果多严厉，坤土包容足礼仪。

父子空亡都莫用，世身衰败总休推。

十二、儒业科举章：五首：

（一）

凡占儒业究诸身，身世相生艺必精。

父母生身文可立，子孙克世学无成。

父爻旺相加朱雀，雄辩高言大有声。

兄动妻交身不旺，却因聪慧误前程。

阴阳互旺宜参请，内外比和足讲明。

子旺身空穷措大，财因世废困书生。

弟兄若犯螣蛇上，纵有文章不显名。

玄武克身休合伴，勾陈伤世莫亲朋。

青龙持世功名大，天喜同宫道业亨。

朱雀并财宜作馆。

勾陈同鬼莫游行。

世应既和身又旺，上书献策必成名。

日辰龙德俱生旺，县宰州官照福星。

禄马贵人临月建，公侯责任职非轻。

天符值土应多阻，月建持金必有惊。

父母最宜逢六合，世身切忌犯三刑，刑杀克身兼克世，陷身取辱误平生。

朝君不可逢屯蹇，面圣偏宜见晋升。

那更天符持木德，高迁重任禄光荣。

（二）

凡占科举事如何，子动兄摇榜下过。

父发鬼兴财又旺，断然一举便登科。

（三）

要问举人荣达时，先将六爻为根基。

主司之位在月建，天子之爻太岁推。

一带喜神来合卦，今秋荣达定无疑。

（四）

若占南省事如何，六爻旺相始登科。

父母发时为印绶，妻财动处必磋跎。

空亡入鬼忧空返，劫杀临官节节蹉。

更看子孙如发动，此人平昔枉吟哦。

（五）

应举求官问后先，官旺文书有气前。

父作文书为直事，月建扶官作状元。

十三、仕宦章：二首：

（一）

凡占进职与升官，父动为先鬼次看。

父鬼旺兴须有分，兄财子动枉心欢。

（二）

求官鬼吏克身贤，

初爻是吏，若鬼临初爻，来克本身，却主为廉察慈惠贤明官员也。

驿马相扶官职迁。

若驿马扶身，或临官位，定主升迁也。

坎离二卦冬三月，

坎阳离阴，水火既济，宜于冬三月也。

震巽明知申酉年。

震巽木，得申酉金，官旺也。

世应驿马相合吉，

世应与驿马合，求官大利也。

坎咸复卦定狐疑。

此三卦主心中疑惑。

申酉辰戌持世吉，任官遇禄好施为。

申酉持世及得禄，最吉也。

鬼临身世得官真，卦爻旺相为欢欣。

驿马空亡徒费力，卦遭胎没枉劳神。

若卦遇胎没，定枉劳神。

立春后巽胎离没，若得家人卦之类是也。

旺爻克应是不良，应入墓时忧死亡。

世爻受克遭贬谪，若克他爻倍俸粮。

世受克，遭贬罚，世克他爻，主倍得俸粮。

人吏空亡难立脚，

初为人吏爻，若值空亡，纵使为官清正，吏人无气，谁与奉行？如树无枝，所以难立。
