# 卜筮全书(卷五)-下

内外纯阴名不扬。

阴柔不立之象，若内外卦俱阴，安能振作？是以名不扬也。

子爻克鬼无官禄，福德爻交反不昌。

子动克伤官鬼，故不昌也。

卦克世身职不安，

若卦身所属，克世爻并身位，定主不能安职。

如乾宫遁卦，本属金，遇世属火是也。

身克人吏百忧攒。

太刚则折，若身世克初人吏爻，定主吏皆退避。

凡百事业，主有忧攒之兆。

白虎动时惊恐至，

若白虎旺动，惊恐立至也。

子孙持世必隳官。

子动，乃求官大忌，必至隳坏也。

若问文官并武职，唐符国印求端的。

唐符国印，求官必须用之。

寅申之年巳亥为，

寅申之年，巳为唐符，亥为国印，以下类推。

巳亥之年寅申觅。

子午之年卯酉求，卯酉之年子午出。

辰戌之年丑未方，丑未之年在辰戌。

鬼临符印最为佳，当作朝中资辅翼。

宜静而动必升迁，宜动而静多掩抑。

巽象摇时东与南，乾位交重出西北。

君臣世应上下交，

世为君、应为臣，上为君、下为臣。

若上下相生，主君臣赓歌，嘘沸一堂也。

练行宜往兴功绩。

练者，训练士卒也。

遇卦中世应相生，有命训练之行，往之，必建功也。

欲知卦内作何官，先向身中仔细看，火是文章喉舌位，

火乃文明之象，故主翰苑之官。

土为守令渐盘桓。

盘桓者，修治城垒。

土爻持世，故应此职也。

）

水是江滨巡守职，金带兵刑生杀权。

木主工科司建创，大小皆随衰旺言。

随动爻之休囚旺相，而定其官爵之尊卑也。

喜神驿马临官鬼，美削重重有知己。

美削者，举纸笺也。

因有喜神驿马临于官鬼，故美削重重，得知己之多也。

就多符印两爻权，

更以唐符国印二爻推之，若果上卦发动，定主符印入手。

符印爻所系重，故再言。

早晚当随诏书起。

符印既动，诏书立至。

卦无太岁只升迁，

太岁上卦，则主入朝，若无，但能迁改。

太岁合时见天子。

太岁若与世爻合，身位合，主入朝而见天子也。

更得雷火杀重重，

雷火寅猪申巳求，四孟从之遍一周。

即时冲破为天后，便见求官驿马流。

其法正月起寅，二月丑，逆数十二位是也。

不欲赘言，故以四孟提起。

遇动，大吉之兆，应如下文：

看看名位至王公。

天乙贵人更相合，

天乙贵人：正月在巳二月申，三月在亥四月寅。

五九依然居巳上，未月至丑三位轮。

若还遇动定为吉，子孙代代作公卿。

其法只以巳申亥寅四位，周而复始轮行十二位，正月巳，二月申，余仿此。

代代为官受赠封。

雷火贵人既合，非惟己身享禄，主代代受封赠也。

此是天纲玄妙诀，劝君紬绎莫匆匆。

十四、国事章：三首：

（一）

若筮国家占天子，卦从本宫世上取。

本宫为国世为君，

本宫者，看所占之卦，在何宫即为国，世爻即为君王也。

旺相比和得圣主。

初民二士三大夫，四作公侯君在五。

六为宗庙社稷神，动静刚柔宜得所。

六爻各要生合旺相，苟一位不得其所，则一国不宁矣。

大杀为灾金主兵，

大杀：正戌、二巳、三午、四未、五寅、六卯、七辰、八亥、九子、十丑、十一申、十二酉是也。

水为昏垫土攻城。

水动主有洪水之灾，土动主有修治城垒之事。

震离坎兑四方见，

若遇此四宫，应在边方也。

坤艮宫中事未宁。

六爻不动卦无杀，天下人民歌太平。

（二）

出兵交战子当强，鬼旺他赢我必亡。

财是草粮兄莫克，父为旌帜忌摇扬。

（三）

水爻带鬼来克我，须防劫寨及攻营。

却看有气并无气，方断兵机输与赢。

若决胜负，以世应日辰官星论之。

世为我将，应为彼军，日辰为我卒，官鬼为彼兵。

我克他，我胜。

他克我，我负。

若财兴克父，必斩将夺旌。

兄弟交重，必夺粮劫草。

十五、僧道章：

羽士缁流来问占，身安世静最为先。

身爻克世堪谋用，世应比和乐自然。

世若克身当退守，财来克世好求缘。

六爻不动为清福，一位交重事变迁。

财旺正宜收布施，鬼交偏好谒官员。

世临白虎官司绕，身遇勾陈心事缠。

父母克身师接引，青龙持世贵周全。

勾陈带杀遭魔障，玄武临财被贼冤。

兄弟勾陈同位动，谨防法眷外勾连。

贵临父母师通圣，福德龙交弟子贤。

父母重重身受克，断然身被俗家牵。

财空注疏徒劳力，鬼旺营谋枉费钱。

乱动坐关为大忌，八纯却好去参玄。

艮坤只可栖岩壑，离巽偏宜隐市廛。

龙虎交驰宜访道，坎离辐辏好安禅。

游魂带杀休云水，一世休囚莫置田。

子动妻交还俗汉，世空身旺地行仙。

身空不动头头道，应旺无魔处处禅。

应偶世奇生又合，神清身静寿绵绵。

忽然负结财身动，未免填还俗债冤。

世应不和身妄动。

了身达命待驴年。

木神太岁临身命，即日逢神得正传。

太岁火神加父母，天边恩命定来宣。

问予末后天机事，拈笔书将一个缘。

十六、求财买卖章：三首： 附：添人口一首、交易一首。

（一）

求财交易财为主，发动临身财必取。

卦若无财及落空，一切营谋不堪许。

财爻持世及克世，一买一卖利百倍。

克身又得青龙扶，积玉堆金何算计。

财爻外动较艰难，财在内兴人送至。

外生内兮应生世，假使财轻也容易。

应克世兮世克身，有财到底难成遂。

世应比和身又安，资财平稳无忧滞。

财生库旺聚钱财，子动龙交应称意。

财爻若值废休囚，货贱如尘宜措置。

财爻旺相贵如金，有货必须乘早弃。

财爻不动财平安，遇杀逢空终破费。

外鬼牵将玄武来，官灾盗贼重重悔。

劫杀临身兼克身，暗昧阴私须切忌。

财爻驿马木神扶，买卖成交还遇贵。

兄弟螣蛇是悔神，财忧散失身忧否。

莫教朱雀又当头，官司口舌相连系。

兄弟化财虽有财，切须忌落人圈圆。

折本伤财为甚么？只为妻财化兄弟。

子孙化财宜利多，财化子孙更非细。

却又青龙水上来，登山涉海多饶利。

勾陈交鬼必淹留，行货临官被贼偷。

忽尔妻财化官鬼，虽然获利被官收。

行商坐贾营财赋，切忌官爻临本库。

不是官司送祸来，定然被贼偷将去。

地头克身世未周，阴爻必是女人留。

满船载宝荣归者，盖为身爻克地头。

欲问钱财何日得?应在身财生旺日。

假令乾用木为财，亥卯日辰为准则。

（二）

世应是财求易得，卦若无财少准凭。

财爻化鬼成凶象，鬼化为财定吉神。

财落空亡难把捉，若逢二杀贼相侵。

二杀：乃劫杀、天贼杀。

难求外怕财爻动，易觅财时在内兴。

世若克财休启齿，财来克世得千金。

诸爻若总无财象，子动龙交亦可寻。

世应若合最为吉，子孙合时为福德。

月德月建要相扶，求财数倍终须得。

内为人兮外地头，人克地头有淹留，地头克人兼旺相，若遇求财数倍收。

日辰克身货出手，财克地头贼相守。

青龙发动最为佳，阴阳得位财须有。

外爻无气应克身，若值空亡忧病生。

土爻持世如何离，阴爻持世主阴人。

土爻持世，主有阻隔，阴爻持世，主为女人淹滞也。

（三）

凡人占卦问求财，父动艰难鬼动灾，子旺财明须得利，兄兴迟滞是非来。

附：添人口

添人进口要财明，子旺财兴便可成。

父发兄摇难永远，鬼爻发动祸相亲。

附：交易

凡占买卖与交易，子动财明为大吉。

兄鬼爻摇合不成，父兴费尽千钧力。

十七、出行章：二首： 附关津一首

（一）

凡卜出行先看身，身爻发动是行人。

子孙外动克身世，决定前途获宝珍。

出去当头忧白虎，归来足下忌勾陈。

内克外兮世克应，临行有阻去无因。

外克内兮应克世，打迭行装在即辰。

身宫见鬼因官去，若不因官定有迍。

父母克身父母留，兄弟克身兄弟忧。

青龙子孙克身位，一路无虞到地头。

乾宫旺相乘肥马，坎卦克身乘巨舟。

震卦克身身便动，坤卦克身徒步游。

艮卦克身行必止，巽卦克身去又休。

白虎克身行有厄，青龙克身为大吉。

朱雀克身文字摧，玄武克身必遭贼。

若见勾陈来克身，事绪勾留行未得。

（二）

出行谒贵及寻人，兄鬼交重不可亲。

子旺财兴须吉利，父兴既去又回程。

附：关津

关津把隘苦难过，且看其中鬼若何，父鬼兄摇休进步，子孙发动莫蹉跎。

十八、行人章： 八首 附音信三首、行人健否一首

（一）

欲卜行人何日回，父克子孙为定期。

初爻发动足下动，二爻身动定无疑。

三四发动临门户，五爻在路较迟迟。

上爻心动身犹住，安静行人定未归。

虽动动临玄武方，中途定有小人伤。

交重白虎多惊恐，发动青龙大吉昌。

朱雀爻交先有信，子孙发动喜非常。

鬼兄并发多应病，官化为官更不祥。

子落空亡身入墓，行人准定不归乡。

（二）

子来占父几时回？父鬼兴隆一定来。

兄弟摇摇多阻节，父兴子动定无归。

（三）

子回财动定迟留，父发无归更可忧。

若是子兴兄弟动，双亲顿解倚门愁。

（四）

手足情深久别离，兄兴父动是归期，鬼摇财动无回日，子若兴隆定是迟。

（五）

妻掷金钱问槁砧，鬼财内发即回程，子兴兄动他乡客，父发归迟却有音。

（六）

主因奴婢特来求，子助财兴即转头，父发兄摇归未得，鬼摇阻滞更淹留。

（七）

凡占家人子墓期，他人来者合为时。

震宫子爻言在戊，六合他人言未知。

欲知行人何日到？月卦合神年月告。

假令丙子水为身，辛丑之辰以时道。

若占家亲，以子长生有消息。

子墓日方到。

他人则取六跌蹼杀，正月从酉上合为推起，逆行十二位是也。

（八）

凡占行人在何处，子变应爻父母拟。

变作本宫兄弟边，若变财爻贱人处。

子爻若是本宫子，行人出家寺观止。

行人子孙处鬼爻，必是官僚人吏矣。

归忌煞：正月丑、二月寅、三月巳，只此三位，周而复始。

凡行人若世在震宫，及三四爻动，可立候而至。

附：音信：三首

（一）

约定人来何不来，只因兄鬼发如雷。

财兴子旺须臾到，父动中间书信回。

（二）

内外之间辨信音，内爻旺相望盈盈。

外爻发动相空内，一纸家书抵万金。

（三）

若占音信看应父，应父合处是归期。

外阴内阳书即到，外阳内阴书未回。

父母生克应爻动，须臾路上信如飞。

附：健否：一首

旺相不入墓爻活，囚死空亡随水沫。

又看上下卦如何，旺相相生行泼泼。

卦爻不化入墓中，皆为平善得安隆。

反之必死不须望，但去招魂作殡宫。

十九、六畜章：

（一）

凡占六畜畜为身，假使占牛丑是真。

喜见子孙并父母，怕逢劫杀及亡神。

卦内若无所肖者，却将八卦象来轮。

乾马坤牛艮狗当，巽鸡离雉兑为羊。

震龙艮马一般断，坎豕离鸟细审祥。

巽兑白兮离又赤，乾玄震翠艮坤黄。

更有旁通推本位，次推所属身宫义。

本身旺相保无虞，若值死囚灾立至。

本身发动子孙持，正是生财长育时。

更得青龙相助吉，杀神相并虑倾危。

本肖空亡分外愁，交重白虎血财忧。

午爻带杀当忧马，未虑羊儿丑虑牛。

更须推究本宫卦，坤旺牛兮乾旺马。

遇子加龙旺主人，玄武同宫防盗者。

死绝休囚本位持，牛不耕兮马不骑。

更遇杀来应病死，十占八九定无疑。

青龙旺相生财厚，六爻安静无殃咎。

若逢羊刃及三刑，决定遭他屠子手。

财值青龙化子孙，猪羊鸡鸭密如林。

牛强马壮无他事，外旺乾刚内旺坤。

父母重重化父母，一畜经年三换主。

大杀来伤本肖爻，今朝换主明朝死。

困颐噬磕及明夷，鬼杀交重定剥皮。

纵得青龙来救助，虽无残害也尫羸。

（二）

凡人占卦问六畜，有财有子皆为福。

父爻旺动不能全，兄鬼交重多不足。

（三）

但占牛马泰成殃，坤腹乾头是倒装。

占牛马遇泰卦，定主空亡。

若值坤乾二卦，所畜牛马倒装，无用之物。

大抵遇泰卦则是。

夬是力强宁畏热，

若值夬卦，牛马纵遇热暑，亦主壮健。

若逢益卦怕刀伤。

若卜得益卦，牛马必被刀斧伤。

离为虚市遭屠杀，

若离卦，主虚市，屠家宰杀也。

坎卦重爻入镬汤。

若值坎卦重爻，主有汤火之厄。

噬磕颐需咸入鼎，

若值此五卦，亦主遭烹宰。

怕逢坤艮被分张。

怕坤艮二卦，主牛马各散。

如地山谦卦是也。

更以刀砧分上下，若无诸杀始为昌。

乾兑属金为刀，震巽属木为砧。

刀在砧上则死，刀在砧下则生。

若值大过无妄之类则死，大壮中孚之类则生。

（四）

买牛买马只求财，大怕兄兴鬼发灾。

若是父摇空费力，子孙发动却佳哉。

二十、蚕桑章：二首

（一）

应为蚕子世为人，世应相生福德臻。

财是蚕宫身是主，身财和合获珠珍。

主若生蚕我遂意，蚕儿受克枉劳辛。

六爻安静为平稳，一位交重验六亲。

有子有财全吉兆，见凶见鬼大凶征。

交重父母平平断，旺相休囚逐位轮。

财爻若也持身世，管取丝绵千万斤。

更得青龙同位助，获财百倍大光荣。

本宫见子为生气，财世逢官是耗神。

鬼财初爻苗不出，二爻蚕子有灾迍。

三四鬼爻无桑叶，最上官兴茧不成。

金爻是鬼二眠亡，木鬼三眠定受殃。

水鬼定是遭风雨，土鬼多应病肿黄。

鬼落空亡翻作吉，鬼爻休废反为良。

鬼化子孙财帛厚，鬼化妻财大吉昌。

鬼化弟兄收一半，鬼化父母晚丝强。

青龙发动丝绵广，白虎交重蚕白殭。

玄武克蚕忧水厄，勾陈带杀为虫伤。

水财到底无多利，金土为财些小偿。

木财旺相财无数，火旺财爻更倍昌。

天喜青龙财子合，生身生世获嘉祥。

（二）

凡人占卦问蚕桑，子旺财明甚是强。

兄鬼交重防损坏，父摇一半落空亡。

大率占蚕，须要巳午上卦为吉，发动乃大吉。

艮离吉，坎兑凶。

二十一、舟车章：一首

船车原以父为尊，父动船车不久存。

兄鬼动摇防盗贼，子孙出现免灾迍。

二十二、疾病章：十一首

（一）

疾病先将身命看，逢龙见子放心宽。

妻财入命多沉重，官鬼临身更不堪。

身犯勾陈凶有准，命加玄武瘥应难。

螣蛇白虎忧丧事，身命空亡定入棺。

金鬼值身伤骨节，身临水鬼血浓攒。

贴身火鬼疮痍恼，木鬼身宫百骨酸。

土鬼在身身肿胀，杀刑加命命摧残。

水为腰肾金为肺，火主心经木主肝。

土爻脾胃休逢杀，发动交重仔细观。

虎鬼同兴应哭泣，龙孙并旺保平安。

乾为首兮坤为腹，巽为手兮震为足。

兑为口兮艮为鼻，坎主耳兮离主目。

一宫杀旺一般灾，子动龙兴保平复。

丰兼蛊困及明夷，夬与同人一例推。

冬旅春需都困重，夏观秋剥并倾危。

六爻安静尤难瘥，杀鬼交重便莫医。

财旺身空身必丧，官生命死命应衰。

两重官鬼因劳复，鬼化为兄病不宜。

鬼化为财凶有准。

鬼爻化子瘥无疑。

（二）

凡若有人占疾病，先从卦中寻本命。

仍看来者是何人，克者是何加世应。

福德持世鬼暂退，官旺之日又加进。

卦中无鬼病难医，鬼旺财兴难保命。

鬼杀临身五墓侵，鬼神不应药无灵。

一为五脏二皮肉，三为体骨腰并足。

四肺心经五六头，游魂恍惚如神触。

惟有归魂渐向安，吉凶细细为君嘱。

（三）

占病先须问六亲，吉凶须要讨分明。

父母空亡防父母，财爻无气损妻身。

子孙化鬼须遭死，兄弟杀临定不贞。

（四）

明夷蛊夬剥丰同，六卦哪堪占病凶。

财鬼二爻俱发动，丧门吊客闹丛丛。

（五）

丰观需节旅贲临，明夷蛊夬及同人。

占病若还逢此卦，归家急急办前程。

（六）

子占亲病几时痊，子要兴隆父要安。

兄动缠绵难脱体，子兴财发入黄泉。

（七）

子病亲来问卦灵，兄兴子动死还生。

鬼摇父动终难保，财动缠绵病转增。

（八）

夫问其妻疾病煎，财明子动便安然。

鬼爻发动还沉重，父发兄摇定断弦。

（九）

妻占夫病未安宁，鬼静财兴可放心。

兄子交重恩义绝，父摇难愈病沉沉。

（十）

兄弟来占疾病缠，父兴兄静自安全。

鬼摇财动黄泉客，子动留连数日眠。

（十一）

奴婢淹延疾病缠，鬼摇疾病更连绵。

财安子发无他事，父动兄兴不得痊。

二十三、医药章：二首

（一）

子孙出现是医人，生世生身药必灵。

两个子孙齐发动，换医困厄即时平。

子囚医拙无功效，子旺医明有准绳。

无子病人难服药，子空患者便归程。

子孙值土宜丸散，值火须当艾火蒸。

遇木咬咀方应病，逢金针刺保亨贞。

子孙值水宜汤药，天喜扶持妙莫评。

青龙独发最为良，持世生身便离床。

那更子孙同位发，不须服药保安康。

鬼财安贴无忧虑，身世比和大吉祥。

欲问病人何日瘥？鬼衰身旺世生方。

（二）

夫病欲医须卦静，爻须旺相子扶身。

应爻及外为医者，内卦身爻是病人。

医来克病人方愈，病若克医药不灵。

鬼爻持世人难保，吉曜加临大利贞。

二十四、词讼章：六首

（一）

公讼先推身杀鬼，身克杀爻应有理。

劫杀克身理不明，身旺杀空忧散矣。

告人切要杀扶身，被诉却忧刑克世。

身旺杀空诉者输，身衰杀旺身遭捶。

杀身俱旺事迁延，身杀俱空公事止。

劫杀临官官事兴，财加劫杀因财起。

三刑持世莫兴词，六害临身休后悔。

父母勾陈与劫并，决定争差田屋契。

外来克内被渠伤，内克外因渠不是。

弟兄化鬼卒难休，鬼化弟兄多暗昧。

玄武临官防小人，螣蛇犯鬼多淹滞。

青龙入鬼遇贵人，白虎临官受刑制。

鬼共勾陈牢狱灾，鬼临朱雀文书累。

太岁克官赦解由，月建冲官官恕罪。

日辰克鬼脱应难，鬼克日辰尤不易。

身世克刑日下和，相并相冲还又至。

噬磕明夷被杖笞，屯蒙大壮遭囚系。

虽云涣解保无忧，也要世身爻有气。

天喜贵人要生身，大杀亡神莫持世。

世应相生内外和，决定两头都没事。

劫杀官爻是祸根，空亡却是相和义。

妻财持世喜神扶，却宜托个人调议。

青龙子孙是解星，主世生身谢天地。

世旺身生命合神，是日官司当脱离。

更有常赢决胜方，诉人被诉都当记。

讼心克己最为良，挫锐解纷为至贵。

赢尽世间多少人，省财又不伤和气。

（二）

禁系忧官两未萌，应为对主世为身。

鬼旺墓乡须下狱，官临岁动达朝廷。

鬼爻出现催公判，卦若伤财理不明。

应爻坐鬼他遭责，世下藏官我不赢。

卦值两官因旧事，兄爻发动起同人。

财多损子灾难脱，轻者徒流重死刑。

脱事遇官寻福德，父兴财发事关身。

动爻克世人来损，兄动虚忧假作真。

日辰克鬼我身赢，鬼克日辰他身旺。

日辰生鬼事迟延，鬼生日辰事摇漾。

日辰与鬼不相克，此事终须有比和。

日辰或与鬼冲并，两边相见自消磨。

若值解神官事散，更逢天喜乐淘淘。

世前为锁后为关，世前二辰为锁，世后二辰为关。

若逢凶杀发动，主有锁禁之忧。

鬼旺克身主脊杖。

身克宗庙有刑宪，六爻为宗庙爻。

宗庙克身道理强。

身衰怕被日辰克，死绝年年狱里藏。

宗庙死绝事当宁，大壮知他理不明。

子孙临身官事散，鬼来克世是输名。

明夷卦主幽囚禁，父母爻交事未亨。

鬼在伏中难解脱，财居飞位易调停。

众阳在外无输象，刑杀临身自杀刑。

（三）

我欲兴词去告人，兄财子动状难成。

父兴鬼发须成讼，财动文书断不成。

（四）

他人告我果何如？子动兄摇定是虚。

父鬼旺兴成大讼，财兴必定克文书。

（五）

是非官讼几时休？父鬼摇扬最可忧。

子动旺时容易散，兄兴财发事悠悠。

（六）

青龙动主和，朱雀官偏拗。

勾陈公差来，白虎杖比较。

螣蛇铁锁拘，玄武吏典狡。

若依此诀推，百试无不效。

二十五、盗贼章：四首

（一）

占盗先推财鬼乡，财爻安静便无妨。

内摇不离无安处，外动多因出远方。

鬼化为财须有望，财爻化鬼莫思量。

妻财入墓无踪迹，财犯勾陈在土藏。

捉贼提防亡劫害，寻财切虑刃刑伤。

子孙旺相终寻见，官鬼休囚必捉将。

玄武鬼爻家里动，原来家贼最难防。

两重官鬼勾连至，鬼落空亡自失忘。

一世二世亲邻盗，三世四世不离乡。

五世六世他方贼，鬼若生身必见赃。

木鬼东方人是贼，金西水北细推详。

火官本是南方盗，土鬼原来只在房。

欲问贼人藏物处，鬼家父母处推详。

譬如火鬼木为父，木竹堆中及树旁。

不惧五行无准则，只愁财物落空亡。

（二）

捕盗先推飞伏神，飞伏相生贼不真。

飞克伏神须捉住，伏伤飞者反伤身。

伏神带杀休追赶，伏入勾陈贼自陈。

内外世身依此例，内还克外定无因。

应爻又是偷财者，若来克世屈难伸。

欲知捕获当何日？鬼败财生定日辰。

卜筮遗亡皆准此，身衰财发不由人。

（三）

凡人占卦问失物，官鬼交重必是贼。

父兴兄动恐难寻，子发财安必易获。

（四）

若是逃亡兼走失，用鬼为贼财为物。

财爻在内不空亡，子位交重物终得。

鬼在二三邻里偷，若在初爻未将出。

八纯奔走他方去，归魂物不离亲戚。

世应相生内外和，家中自匿虚啾唧。

游魂内外且追寻，木鬼东方人是实。

二十六、断易总诀：

占卦须占用是谁，却将出现伏藏推。

凶中得吉逢生救，吉里成凶被克欺。

若被克欺宜制伏，如逢生救要扶持。

有人会得其中意，卦理虽深可尽知。
