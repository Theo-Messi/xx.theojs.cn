# 六壬粹言 - 卷七 毕法补谈之六 格例

前后引从升迁吉。

谓课有初居干支之前为引，末居干支之后为从者，名引从课。分列于左：

引从干神格。谓癸酉日，干上午，初传未为引，末传巳为从。如贵人出行，有引有从，主官职升迁，士子高中。又庚辰日，干上丑，初传寅为引，末传子为从。日占，丑作贵人，又名拱贵格，更吉。夜占乃墓神覆日，亦无忌。缘中传未作贵人，冲破丑墓故也。又壬子日，干上辰，初传巳为引，末传卯为从，又系昼夜两贵，虽是墓神覆日，亦赖中传之戌冲之，可不忌也。只此三课，余无例。

引从支神格，谓甲子日，支上亥，初传子，末传戌。己亥日，支上辰，初传巳，末传卯。壬戌日，支上卯，初辰末寅，皆引从支神，迁修家宅最吉。内壬戌日，夜占，卯作贵人，又名拱贵格，更吉。又如丁亥日，支上辰，初巳末卯，昼夜天将皆乘虎，岂不可惧？不知亦赖中传戌蛇冲之，亦无害也。如占人年命，又居巳位更妙。只此四课，余无例。

干支夹拱利名遂。

此格有拱贵、拱禄、两贵临干支拱年命、两贵临三传拱年命四等，亦名引从课，分列于左。

干支拱贵人格。如甲子日，干上寅，支上子，昼占，拱贵人之丑。庚午日，干上申，支上午，夜占，拱贵人之未。己酉日，干上未，支上酉，夜占，拱贵人之申，皆宜告贵成事。

干支拱日禄格。如丁巳、己巳日，干上未，支上巳，拱日禄之午。癸亥日干上丑，支上亥，拱日禄之子，皆宜占食禄事，惟癸亥日嫌禄空。以上二例，俱以伏吟为的。

两贵临干支拱年命格。如丁巳日干上亥，支上酉，占人年命在午。唯癸亥日干上巳，支上亥；癸卯日干上卯，支上巳两课，丙壬日无例。

两贵临三传拱年命格。如壬子、癸未日，初传巳末传卯，占人年命在亥，主宜告贵成事。且末传助初，又为以贵助贵也。此外又有丙申日，三传酉戌亥，丁未、丁巳日三传酉辰亥，六癸日三传卯戌巳九课。

四建全逢天作合。

谓课有岁月日时，俱在课传之中。若天作之合者。名天心课。分列于左：

四建全在四课中例。如甲子年壬申月乙巳日酉时，巳将占，一课子乙，二课申子，三课丑巳，四课酉丑，年月日时俱在四课之内，主非常之事，即日而成。或事干朝廷，定然成就。惟不宜占病讼、生产、忧疑等事，或神将凶，更不可解。

四建全在三传中例。如己巳年丁丑月癸酉日巳时丑将占，三传巳丑酉，年月日时俱在三传之中，又岁月日时顺去，主移远就近，缓事得速；如天空、朱雀乘岁发用，主朝信动，更的。

一旬周遍始终宜。

谓干上乘旬首，支上乘旬尾，为一旬周遍格。如乙丑辛未壬申日干上子，支上酉之类。占事不脱，所谋皆成。如相交用事，必有始终。惟不宜占忧疑释散事。又上乘旬尾，支上乘旬首，如乙未、丙申、辛丑、壬寅日，干上卯支上午，戊申日干上丑，支上辰，凡占亦同。

奇神要值珠联贯。

谓三奇课，有二格。一旬奇，丑为日奇，子为月奇，亥为星奇是也。二，干奇，乙丙丁为天上三奇，甲戊庚为地下三奇，是也。而干奇复有二，有遁旬中之干者，有遁五元建之法。占主士有奇遇，官以异政超擢，婚成，孕贵，病讼俱消。如奇作空亡，其力减半。

旬奇格。谓甲子甲戌旬中丑发用，甲申甲午旬中子发用，甲辰甲寅旬中亥发用，名为旬三奇。盖为日精，子为月精，亥为星精，三者为旬中之奇，故曰三奇。如传中三神全入，名为连珠三奇，更吉。顺行者酉戌两日，共九课。逆行者卯日五课。

干奇格。（用旬遁之干）如戊辰、己巳日，三传卯寅丑。壬申日，三传丑寅卯。己卯日，三传丑子亥，皆遁干乙丙丁俱全。为天上三奇，内己卯日，又合联珠三奇尤吉。只此四课，地下三奇无例。

干奇格。二。以五子元遁之法例。如癸未日三传巳辰卯，乙未日三传酉戌亥，己亥日三传丑寅卯，己巳日三传卯寅丑，皆遁五子元建。乙丙丁俱全，谓天上三奇。又丙寅、丙午日，三传戌午寅，辛巳三传午寅戌，辛酉日三传寅午戌，皆遁五子元建甲戊庚全，为地下三奇，只此八课，余无例。

旬首还须贵作仪。

谓课得旬首发用，曰六仪。如甲子旬用子、甲戌旬用戌是也。旬首为星官之长，有礼仪之尊，占主凡事皆吉。不忌刑煞。即遇魁罡，亦化凶为吉。惟仪克行年者凶。如旬首又作贵人，名为富贵六仪，更吉。如乙丑、己巳日，干上子，昼占；乙酉、己丑日干上申，夜占；

辛丑日干上午，昼占；辛酉干上寅，夜占；有官者主升迁，占试者中。只此六日，余无例。

土加火煅铸印。

谓巳戌卯为三传，名铸印。丙子、戊子、庚子、壬子、乙未、辛未、癸未、五丁、五己日，共十七课。盖戌为印，巳为炉，卯为印模，又戌中辛金与巳中丙火作合，有铸成符印之象。占主官爵升迁，财利如意。如驿马入传，名马载印绶，值占时为辰冲破戌印，则为破印，主先成而后破，事终不济。此课占讼愈深，占病死。

木被斤施轮可驰。

谓卯戌巳为一传，名斫轮。盖卯为车轮，申为斧斤，又卯中乙木，与申中庚金作合成器，故名斫轮。主求官求财必先历艰难，然后得成。如初传空陷，则凡谋难遂。宜改科易业，别作营生为宜。此课占孕产狱讼等事，皆凶。或曰：寅亦是木，如何不作斫轮？曰：寅为天梁，临金则有折损之象。卯为林木，故须雕斫而成器也。

有车有盖定迁移。

谓午卯子为三传，名轩盖。盖午为马，卯为车，子为华盖。三神并遇，有乘马登车，高张华盖之象。主官职荣显，求财获，行人来。如正七月占，午为天马，更的。如值酉时午将占，则变为三交而不吉矣。

逢禄逢马是荣期。

谓干上乘支之马，支上乘干之禄，名富贵课。盖禄乃临官之神，马主前程浩大，有禄有马，富而且贵也。如丙寅、戊寅日，干上申，支上巳，丙申、戊申日，干上寅，支上巳；壬申日干上寅，支上亥；壬寅日干上申，支上亥；主加官进禄，常人亦经营得利。如年命上乘之，亦可用。

四路驿马格。如庚辰年甲申月丙子日辰时巳将占，三传寅卯辰，岁月日时俱以寅为马，名四路驿马，主仕宦迁官，应举得中，如六处见合神，更妙。如占人年命上见冲破驿马，则不吉。又如占人年命上神更得申子辰等神，为六路驿马，尤妙。

魁罡发用斩关云。

谓魁罡加日辰发用，曰斩关。盖日辰人也，魁罡关也；魁罡加日辰上，犹人遇关难度，必须斩关开门，然后可行。如传见寅卯未子，将乘龙合阴贵，为天地独通之时，万里可行。盖寅为天梁，卯为私门，子为华盖，天乙为神光，青龙为万里翼，六合为私门，太阴为地户，得此数神庇佑，最利出行逃亡。捕捉难获，或传中见传送白虎亦吉。盖二神皆道路之神也。如六甲日，三传辰午申，昼占，辰乘六合，午乘青龙，申乘白虎，是也。凡欲逃亡伏匿，当视阴合所临之日、趋阴合所临之乡为吉。或中末空亡，为动中不动，寻远却在近处。此课专为出行逃亡而设，常占得之，主不能安居而奔波也。

季马丁神游子时。

谓三传皆季神，或见旬丁，或见天马，为游子时。如乙巳日，三传未戌丑，未遁丁马，发用。如值三九月占，戌又为天马，是也。主游移不定，踪迹无凭，不利静守，病讼俱凶。凡阴将传阳，主在家欲出，如前课未戌丑顺行是也。阳将传阴，主在外欲归，如乙巳日，三传丑戌未是也。

四绝吉神皆墓绝。

谓德禄财马，乃一课吉凶所关。居生旺地则吉，居墓绝地则凶。四绝体一课，德禄财马，皆居绝地，如何能好？如六辛日以巳为德，居于戌上，是日德入墓也。以酉为禄，居于寅上，是禄居绝地也。以寅卯为财，寅坐未上，卯坐申上，是财爻墓绝也。以巳亥为马，坐于

辰戌上，是马入墓乡也。主止宜结绝财物等事，余皆不宜。

三交举动主灾祸。

谓四仲日占，值四仲时为一交，值四仲作月将为二交，又四仲发用为三交。盖子午卯酉为天地不正之气，为太阳所忌临，且天罡凶课，又居丑未之位，使贵人不得理事。此时德气在内，刑气在外，最可烦忧。诸占不吉。春酉将八课，夏午将十课，秋卯将三课，冬子将四课，如三月己卯日，子时酉将占，三传子酉午，时将用俱是仲神，主交加连累，进退两难，求财难得，如占人年命又值之，主有犯法之凶，虽遇吉神，不救。

绝嗣无禄长幼苦。

谓课有四上克下者，名无禄；四下贼上者，名绝嗣，分列于左：

绝嗣课。谓四上克下名曰绝嗣。如辛未日，一课巳辛，二课子巳，三课寅未，四课酉寅，四上克下，主官爵降黜，庶人不禄，如有救神，亦能免祸，求救神者，三传年命有一处生其干神是也。

无禄课。如庚辰日干上卯，四下贼上，主小人无礼，尊长见灾，神将吉，则分财异居，神将凶则骨肉离散。

根断源消势莫支。

谓四下生其上神，为根断源消。如辛卯日干上子，三传巳未酉，干支三传，皆下生上神，迤逦脱去，占病必缘不摄而致，诸占皆脱耗；其法如神。如为六阴课，则脱耗尤甚。又如甲辰日，干上午，一课皆下生上神，喜得三传申子辰生干，尚不致于脱尽，不可不知。
