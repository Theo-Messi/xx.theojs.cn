# 六壬粹言 - 卷九 指南汇笺

婚姻第一

夫卜妻姻成不成，财居旬后总无情。女推夫婿凭何断，鬼坐天中同此评。

财为妻，官鬼为夫，旬后天中，俱谓空亡也。

传将生合百年配，干支刑克朝夕背，男女年命孰相加，欲其事遂两法对。

生，长生。合，六合。刑，三刑。害，六害。如甲申日，干上巳，为支之长生，支上亥为干之之长生。癸酉日干上辰，与支六合。支上子与干六合，则吉。丙寅伏吟，干上巳为支所刑，支上寅又刑其干神。丁丑日，干上午与支六害，支上子与干六害，则凶。此外，如交克、交冲、俱不例推。年者行年，命者本命。

推者，观男女年命上神，生合刑克何如，以论其吉凶也。如辛丑日占，干上亥，支上寅，寅与亥为六合，男女乙丑十七岁行年在午，上乘未为六合，女命丙寅十六岁行年在巳，上乘午为旺气，而午未又为六合，则吉也。又如辛丑日占干上未，支上戌，戌与未为三刑，男命丙寅十九岁，行年在申，上乘巳为三刑，女命丁卯十八岁行年在卯，上乘子亦为三刑，而子水克巳火，则凶也。且男年旬空亦不能成事也。

中不虚兮初末虚，水火脱骗两相欺。递生干兮傍人赞，末传合处验成期。

递生干神，主隔三隔四，必有人吹嘘而成其事。末传合处者，如末传为亥，亥与寅合，主寅日成事也。

财常日本必占姻（财乘太常或常加日本，来意占婚），水逢丁马吉实新。河魁度亥风波动，牛女乘常晋合秦。

常财日本，即常或乘长生，或乘日财，加临干支也。六甲日干上亥为长生，夜占乘常。甲戌日，支上亥为长生，夜占乘常。庚午日干上卯为财夜占乘常。辛未日，支上寅为财，日占乘常是也。水逢丁马，谓壬癸二干，六处见丁神驿马也。如癸巳日干上亥，遁丁。壬与日支上巳遁丁。内癸巳日亥，又为驿马，其妻财之动尤速。成神巳申亥寅三轮，天喜春戌顺四季。二课入课，占婚姻必成，牛女乘常，丑中有牛宿，子中有女宿，子丑相加，上乘太常加临支上者，占婚姻必成。如乙丑己丑日，支上子，夜占。丙子日，支上丑夜占。壬子日支上丑日占，俱乘常是也。内壬子日，缺一支之阳神，成后必有他虞。

日辰逢引两不良，后合干支丑行扬。龙伤支兮妇先损，后克干命夫早亡。

引，前引后从之引。癸酉日干上午，初未末巳，是引人其日干也。主男有不良之行。丁亥日，支上辰，初巳末卯，是引从其支辰也。主女有不良之行。门即卯酉也，为阴私之门，后合乃淫乱之将，如后合乘卯酉入课，必有私合之事。乙未日，三传卯亥未，夜占，亥乘合临卯，未乘后临亥是也。其它卦虽有后合不是。（一云，用起天后，传见元武，主妇女逃亡）。干为夫，支为妇，龙为夫，后为妇，支忌大伤，干忌后克。六丁日昼占，子为天后加干。戊辰日夜占，寅为青龙加支是也。（一云凡占婚姻，如天后乘神与日生合必成。如后克子，主男不愿。干克后，主女不愿。如课传吉，主先阻后成也。）

印绶公姑安可犯？子孙嗣息忌刑临。女貌妍丑寻后次，男才修短看龙阴。

印绶子孙皆不宜为女之年命上神所刑克也。六壬日以申为印绶，寅卯为子孙，如女之年命上见巳午，是刑克父母也。或见辰申，是刑害其子孙也。俱不吉。后闪，天后阴神。龙阴，青龙阴神，十二神形貌，龙身长玉立，眉眼分明。阴风雅宜人，兼工音律。后窈窕闲雅。贵人庄重不佻。合神清骨秀。常丰满端好。蛇头尖面赤，性急身轻。勾身精形丑。空面冷单寒。

虎额阔躯肥，或身带疾病。元身微丑黑，或行有奸淫。其大略如此而已。如庚辰日，干上午，昼占，子为天后，阴神戌乘元，其女必身微丑黑，或有奸盗等行。丙子日干上丑，昼占，戌为天后，阴神午乘虎，必貌丑凶恶。或有疾病在身。朗才修短，亦如是推。又一法，欲知女之吉凶，须看女之年命上神。如乘贵常等神，及日德支德等，正。如乘元阴等神及桃花奸门等邪。（桃花卯子酉午三轮，奸门申亥寅巳三轮。）

传财生鬼必贪淫，财克生爻悍侮情。财乘暗鬼官讼起，财克阳生夫命倾。

传南生鬼，辛未日干上午，三传卯亥未为财生其干鬼是也。传鬼为财，如丙申日三传子申辰为鬼，初末空陷，独存中传申金之财。财自凶恶中出，其女必性情悍泼也。暗鬼者，遁干之鬼也。壬申日支上巳，为日之妻财，巳遁己鬼，主成后有讼。财克生爻，谓财乘恶将，克干上之生爻也。如庚午日干上丑，末传寅为妻财，夜占乘虎克其阳神，必被妻而伤其命，或不孝于其父母。

传将见妻复入空，中年弦断无续妪。空于其妻又见妻，妻虽有伤后再娶。

辛亥日三传丑寅卯，寅卯为干之妻财，皆属旬空，主断弦无续。乙卯日三传丑戌未，初中空陷，末传不空，故初传后再娶也。

阳课不足女争夫。阴课不备男竞女。合中犯煞有龃龉，三六相呼朱陈许。

阳课不足谓干支之阳神不德也，二阴一阳，故主女争夫。阴课不足，谓干支之阴课不备也，二阳一阴，故主男竞女。详见毕法补谈。合中犯煞，谓三合课，干支上一字与将神刑冲害者，名合中犯煞。主事阻隔而难成。如癸卯日三传未卯亥，干上酉为冲，壬申日三传未亥卯，支上子为刑。壬子日三传未亥卯，支上辰为害是也。三六相呼，谓三合课，干支上有一字与将神六合者是也。谋事必成。

如乙酉日三传申子辰，支上丑与子六合是也。又三合课，如二阴神又作六合，亦吉。如戊辰日，三传子辰申，干阴丑与支阴子六合是也。如二阴神作刑害冲克则不吉。如壬寅日，三传未亥卯，干阴未与支阴戌为三刑是也。

四课无遥婚姻必舛，专无克定多淫。芜淫解离心腹祸，孤辰寡宿怨愁深。

四课无遥，取昴星上下神为用，故婚姻必舛。八专无克，取干支上神顺逆三神为用。故行多淫。芜淫课，上神互克其干支。如甲子日，干上戌，支上申，是也。解离课，干支互克其上神。如甲子日，干上午支上辰是也。孤辰春巳顺四孟。寡宿春丑顺四季。再值旬空，为空孤空寡更凶。如丙子日，三传申辰子，夏占，申为孤神，辰为寡宿，又初中空陷是也。此课俱在返本煞中。

孕产第二

怀胎吉凶古今难，全凭落处地盘看。生旺比和实可知，刑害克绝凶立验。

胎者。五行之胎神是也。如胎神生气子爻等神发用，及见年命上，主有孕。而胎神加临之地，尤宜细玩。如与地盘生旺比和则吉，刑害克绝则凶。如六戊日，子为胎神，子加申，是胎临长生也。子加亥，是临旺地也。子加巳，是临绝地也。子加四季，是受克制之地。

刚干阳比知为男，柔日阴比定为女。不比阴阳两处巡，独阳为男独阴女。

阴阳两回事处巡者，谓干神二阴一阳，以一阳为主。如丙寅日，阳神导顾及神酉，是二阴一阳也，主男。干神二阴一阴，如丙寅日，阳神子，阴神未，是二阳一阴也，主女。

纯阳之课多生女，课传阴极复生男，昴星阴阳观俯仰，不备何能十月全。

纯阳者，六阳课也，阳极阴生，故主女。阴极者反是。昴星课，刚日生女，所仰而生之义。柔日反是。不备果，主不能足月，又阴不备，主生男，阳不备，主生女。

贵传俱逆生颇难，贵传俱顺生最易。与加卯位足朝天，卯加戌上手指地。

卯手戌足，戌加卯上主顺生，如丙申日三传戌巳子，戌加卯发用是也。卯加戌主逆生，如辛丑日三传卯申丑，卯加戌发用是也。

支途中损母干损儿，两处无伤母子笑。又审盘中后合神，克制死生细参照。

支为女，干为儿，支受伤则损母，干受伤则损儿。支干俱伤，母子俱亡。又六合为儿，天后为女，后受下克主母凶，合受下克主子凶。如乘月之死气更的。如六月六甲日夜占，午为天后加亥，六月死气在亥是月之死气克天后也。主母凶。正月六辛日昼占，酉为六合加午，午为正月死气，是月之死气克六合也，主子凶，余例推。

干加支上子恋母，支临干位儿生速。罗网缠身殃祸来，两仪夹传产门塞。

干加支上，谓干加支而相生者。如丙寅日支上巳，受寅木之生是也，主子恋母。支临干位，谓支加干而克干者。如庚午日，干上午，克其日干是也，主儿生速。又支加干上，即不克干亦速，盖支为母，俯首已见其子也。干前一位为天罗，支前一位为地网，干支上乘罗网，主难产。如值空亡，或年命上有神冲破者，名破罗破网，可免。

两仪即干支也，两仪夹传，谓连茹课中干支上神夹定三传者，如庚子日三传戌酉申，干上未，支上亥是也，占主气塞于中，母子不保，如母之年命透出干支之外，可免。（谓在子丑寅卯辰巳午未七宫也。）

胎作生财母子安，胎乘死鬼堕胎必。胎临本日当日生，胎受克绝多不吉。

胎神作日财乘月内生气，主母子清吉。如庚辛日，卯为胎财，四月占，壬癸日午为胎财七月占，戊己日子为胎财正月占是也。土神歌曰：戊己当绝在亥怀，明知子上有胞胎。是土干之胎与火干同也。胎神作日鬼乘月内死气，主孕产不育。如甲乙日酉为胎鬼四月占，丙子日子为胎鬼七月占是也。如胎鬼作生气，所生之子必不良。胎临本日者，六壬日午加亥，六庚日卯加申，胎神虽居克绝之乡，乃是、胎临本日，上产主当日生，占孕则有损。胎受克绝者，六癸日午加亥，六辛日卯加申，乃胎神临受克，占孕点头俱不吉。又如甲乙日酉加寅，丙丁戊己日子加巳，临绝而不受克，可以无忌。

胎藏腹中妇怀孕，胎受血克产已定，胎加长生子生艰，胎逢元鬼私娠论。

腹谓丑也，如甲乙日丑加酉，丙丁戊己日丑加子，庚辛日丑加卯，壬癸日丑加午，腹加胎神之上，主有孕，如丑作空亡，占产则速生，占孕则有损。忌支血忌血支也，如忌支乘养神克胎，占产则速生，占孕则有损。以二煞为破胎神也。如空亡无忌。胎加长生，主难产。如戊己日子加申之长生是也。胎乘元鬼，如六乙日，酉为胎鬼昼占乘元是也。

一乳二子理甚约，年命课传须审确。重逢建将是双胎，男女阴阳再思索。

重逢建将，谓月建日建重迭作胎神也。如二月辛卯日占卯为胎神，五月壬午占午为胎神，八月乙酉日占，十一月丙子戊子日占是也。只此五日，余无例。又岁建日建重迭作胎神亦可用。男妇再思索之语见后文。

建阴为女建阳男，卦象阴阳仔细参。更有一法何处玩？干支胎位两重探。

此言阴阳者，谓卦象之阴阳也，非干支之阴阳也。建阴谓酉午，离中女而兑少女也。建阳谓子卯，坎中男而辰长男也。然干上乘神，亦宜细玩，如乘戌亥干宫所属，乘丑寅艮宫所属，则男，乘辰巳巽未申坤则生妇。须将胎神与干上乘神两两相较，而所生者皆为男、皆为女、为一男一女，可以知矣。如二月辛卯日伏吟，发用卯为胎神辰宫所属为长男，干上戌，干宫所属为男，主两男也。五月壬午日返吟发用午为胎神为中女，干上巳巽宫所属为长女，主两女也。十一月戊子日伏吟，支上子作胎神，坎宫所属，得中男，干劲冲天巳巽宫所属为长女，主一男一女也。干支胎位，谓干得支之胎神，支得干之胎神也。惟乙丑日干上子支上酉，癸未日干上子支上午，甲申日干上卯支上酉，庚寅日干上酉支上卯，辛丑日干上子支上卯五课。其男女亦准前法而推。

欲识产期何法善，胜光所临最为便，又有冲胎一法看，此中日月分明见。

胜光午也，如胜光入于课传，即观其地盘所得便知为何日生也。冲胎者，如子为胎神，主午日生也。

生养之下究产期，生气天喜亦可推，年命冲克胎神者，生儿不育令人悲。

生者长生，生气见前章，天喜见婚姻门。盖天喜者，乃四季之养神也，以上诸神，俱以见于课传为的，年命谓母子年命上神，如冲克其胎神，必是小产。

天狱无冲母多忧，死气月厌亦同求，浴盆有水生方易，产煞临年子可收。

天狱无冲，谓日墓乘死囚气发用，又值斗罡系日本者。如乙酉日三传未子巳，未为日墓，春占为死囚气，又斗罡系亥，不能扶其日干，故难产。如母之年命上有神冲破其墓者可解。月厌乘死气加母之年命上主难产。如三月申加母年命上，九月占寅加母年命上是也。如作生气，则速生。又蛇夹月厌，加母之年命上亦同。如六壬日午加巳昼占乘蛇五月占，又为月厌是也。浴盆有水则易生，无水则难生。产煞寅巳申亥三轮，如临年命将产，乘后阴立应，乘勾虎难产。

元胎顺逆详宜忌，合局阴阳男女推，魁度天门多阻碍，罡临鬼户吉无疑。

生元胎母子清吉，病元胎母子多病。如得润下、从革二课，主生女，和曲直炎上二课，主生男。戌为河魁，亥为天门，戌加亥发用，名魁度天门。如丙子日，三传戌酉申，是也。辰天罡，寅为鬼户，辰加寅发用，名罡塞鬼户，如六甲日三传辰午申是也。

考试第三

科名一课若何占，朱雀文章仔细研。若逢生岁登高选，如遇三凶黜落看。

朱雀主文章，凡占科目，专视此将，如生太岁，或生幕官，或生日干，见课传年命上，其文必贴试官之意。如六乙日，干上寅，昼将乘朱，于巳午年占，为朱生太岁。六甲日夜贵逆行，朱乘巳生幕官。六辛日夜贵逆行顺行，朱乘辰生日干。如朱乘午，生太岁日干，尤吉不可方。以朱乘午为真朱雀也。惟六己日于四季年占，用夜贵逆布有之，余无例。如俱不如式，或乘太岁、月建、月将等神亦吉。不然，与太岁日干相合带德禄临生旺之地，亦可用。三凶者，一克太岁，二克幕迷惘，三榜将出乘丁马也，如课体吉，亦不必过拘。

上下递生格合闱，干支生合词源沛，墓神覆日文理差，罗网缠身书旨晦。

上下递生，干支生合，俱见婚姻门。墓神覆日，如甲乙日干劲冲天未，丙丁日干上戌是也

帘幕贵逢黄榜策，魁罡将遇青云客。从魁梧生扶魁可抡，斗鬼临干名必得。

帘幕贵者，日占用夜贵，夜占用昼贵是也。如得此神加临日干年命之上，必中。如六甲日夜占丑加干，六庚日昼占未加干是也。如遇空克墓，则不吉。如六甲日用未，六庚日用丑则为墓，甲寅日用丑，庚寅日和未则为空。六丙日用亥，六辛日用午则为克。内空亡犹忌，主试官置卷不阅。罡谓斗罡，魁谓河魁，天罡为领袖之神，河魁乃文明之宿，如甲辰甲戌旬中，辰戌加临日干处命者必中。从魁酉也，北斗第一星抵于戌，第二星抵于酉，故戌为河魁，酉为从魁也。如此神加临日干，作生合吉将，亦必中。丑中有斗宿，未中有鬼宿，丑未相加合而成魁。如加日干年命上，必中。如六丁六己日返吟，干上丑，六癸日返吟，干上未是也。又甲戊庚日返吟，丑土作日夜贵人，但不见于课传，如占人年命得之，亦必中。

太阳入课功名显，劫煞临辰科目逢。万里风云看龙奋，一生泉石有蛇封。

太阳即月将，如此神加临日干年命上，必中。以六阳将为的。劫煞占试者得之亦必中。龙奋者，初蛇末龙也。蛇封者，初龙末蛇也。

德入天门中必崇，格逢四闭云路穷。旬首临干多士首，贵人生日吉人逢。

日德加亥发用德入天门上，以六壬日伏吟最的。此外有日德加亥发用者亦是。如丙辰日反吟，丁亥日伏吟是也。四闭格谓用神遥克贵人也。如乙亥昼占，三传未卯亥干上子，乃贵人为用神所克是也。旬首即仪神，加临日干年命上必中。如又作幕贵更吉。如乙丑己巳日夜占用子，乙酉己丑日昼占用申，辛丑日夜占用午，辛酉日昼占用寅是也。余无例。贵人生日，如六乙日干上子，昼占。六庚日干上未。主有恩主荐举。如贵人又作太岁更吉。其余入干，遇有贵人生其年命上神亦可用。又贵人作长生，生其年命上神亦吉。

引从喜得三般吉，驿马忻逢六路来。朱幕作官准必获，岁后卯酉骥呈材。

三般，即三传引从果。如庚辰日干上丑，初传寅为引，末传子为从是也。又有引从其年命上神者亦可用。六路驿马，年月日时年命六处之马也，如壬子年戊申月庚辰日申时巳将占，三传巳寅亥，寅为岁月日时四路驿马。又占人年命上更得申子辰等神为六路驿马。下传郭御青为张公亮占会试，马至五重。因无幕贵，断为十名以外之魁。为蒋畹仙占，幕贵作生气覆日，为本房所极赏，以马少中而不高。俱验。

即以此推，其思过半矣。朱德作官星，名文德格。如丁巳日三传亥申巳，亥为官德，夜占乘朱是也。卯酉为门，如天后乘太岁临门户，加干支发用，必中。如未年乙卯日，三传未亥卯，夜占朱乘天后临卯发用，午年壬子日三传午卯子，昼占午乘天后临酉发用是也。

格见天心吉异常。两贵夹拱姓名香。雨露润泽中何虑？根断源消弃置防。

岁月日时俱见三传之中或在四课之上者为天心课。如辛巳年戊戌月己卯日戌时卯将占，三传巳戌卯，巳为太岁，戌为月建正时，卯为日辰，全在三传之中。甲子年壬申月乙巳日酉时巳将占，一课子乙，二课申子，三课丑巳，四课酉丑，岁月日时全在四课之中是也。两贵夹拱，谓初末传乘昼夜贵人，拱其干神，或初末干支乘日夜贵人拱占人之年命是也。如壬子日干上辰，初传巳，末传卯，为两贵夹拱干神。六癸日三传卯戌巳，占人年命在酉，乃初末两贵拱年命。丁巳日干上亥，支上酉，占人年命在午，乃干支两贵拱年命也。（此格惟丁癸日有，丙壬日无也。）雨露润泽，谓四上生其四下也。如甲午日，一课亥甲，二课申亥，三课卯午，四课子卯是也。根断源消，谓四下生其四上也。如庚子日，一课亥庚，二课寅亥，三课卯子，四课午卯是也。

昴星两课逢蛇虎，伏吟六癸遇皇恩。文场得意贵登绛，试卷遗珠魁度门。

昴星阴阳二课，如传见魁罡，将乘龙虎者必中。以从魁上下神发用故也。六癸日伏吟，得皇恩天喜天马等最利科目。如正七月未为皇恩，春占戌为天喜，夏占丑为天喜，冬占未为天喜，三九月戌为天马是也。绛者，谓亥也。甲戊庚三干，丑未二贵加地盘亥上，名贵登天门，但不见于课传，如占人年命值之最吉。又有贵人加亥发用者，如丁亥日伏吟昼占。癸亥日返吟昼占是也。河魁度亥见孕产门。

蛇翼象弓空最忌，猿参属矢要如意。星为日马午宫详，三合头冲亦可拟。

翼为火蛇，巳宫之宿，参为水猿，申宫之宿，星为月马，午宫之宿，三合头冲谓驿马也。如申子辰马在寅之类。

冲为中垛孟角花，午乃正鹄季落地。箭数发用课中祥，旺相休囚须咸记。

占武试之法，以巳为弓，以申为矢，如甲加午为箭中红心。四仲为中垛，四孟为角花，四墓为落地。箭数课中详者，谓以发用之神，言其箭中之数，一课为一矢，二课为二矢也。仍以旺休定之，不可执一。

仕宦第四

欲识前程有与无，日辰休旺定荣枯，用神有气干先贵，爵禄峥嵘仕帝都。

旺谓旺相，休谓休囚，如甲乙日春占，得木火神为旺相，得金水神为休囚。如发用与干支神得旺相气则吉，得休囚气则凶。有气即旺相气，干先贵者谓干神居贵人之前也。干居贵前，主事速。如甲午日，干上卯，昼占丑贵加子顺行，干神加卯，寅在贵前二位是也。干丑贵后，主事迟。如庚午日，干上酉，夜占未贵加午逆行，干神酉加申在贵后二位也。此谓前后以贵人须逆行而论，与常占子以丑为前，以亥为后者不同。

文阶须看青龙将，武职还宜视太常。旺相相生多转职，克贼空亡大不祥。

占文官视青龙，占武将视太常。如逢旺相之气，生合日干，年命上神则吉。上克下为克，下克上为贼，如六庚日昼占，得救乘龙加申，是上克下也。六甲日昼占申乘龙加巳，是下贼上也。上克下为外争，其凶浅。下贼上为内争，其害深。

财官禄马视前程，最喜加临生旺地。如逢墓绝与空亡，应知筮仕最为忌。

财官禄马为筮仕第一关头。要临生合旺相之乡为吉。如俱空亡墓绝则凶。如甲子日干上巳一课，甲干以申酉为官，申加巳是官得长生六合也。以寅为禄马，寅加亥，是禄马得长生也。以辰戌丑未为财，皆居四季之上，是财不受伤也。岂非吉占？如辛未日，干上巳一课，辛干以卯寅为财，寅加未，卯加申，是财爻墓绝也。以巳午为官，巳加戌，午加亥，是官星墓绝也。以酉为禄，酉为寅，是禄居绝地也。以巳为马，巳加与，是马入墓乡也。如值空亡更凶。余例推。

日官生命必升迁，官遇长生任久延。干受贵生恩主荐，贵为用克位难安。

日官生命即日鬼发用生年命上神也。如庚辛日以巳午为官，占人年命上见四季之土神是也。官遇长生，谓长生之神作官星是也。如庚辛日干上巳为官，乃金之长生。戊己日干上寅为官，乃火土之长生也。又贵人作官长生，生其年命上神亦可用。干受贵生，与贵为用克二例，见考试门。

六阳月将功名显，前后引从卿相荐。传神互克防弹章，课将递生声誉遍。

六阳月将与前后引从，俱见考试门。传神互克，一自上递克。如丙辰日三传寅未子，初克中，中克末，末克干。二，自下递克，如丙子日三传子未寅，末克中，中克初，初克干是也。传将递生，详婚姻门。

三传间退蛇倒拔，三传引进龙飞天。鬼爻逢虎官催速，德禄登门名显传。

间退者，谓退间传。如顾祖等课是也。引进者，谓进间连茹，如登天升阶等课是也。鬼爻逢虎，谓虎作日干之鬼，名催官使者。主赴任极速。如六甲日三传辰午申，昼占，申作虎鬼，是也。凡占官得虎入传，为有权威，带煞尤美。所谓不刑则不发也。

将逢内战递迁官，日禄临支当替职。凶丧罗网课遭屯，富贵禄马升迁疾。

内战，谓下克上也。如戊辰日三传寅未子，寅加酉，未加寅，子加未。皆下贼上神是也。禄神临支，谓日禄加支上。如庚午子日，支上申。辛亥日支上酉，是也。主权威不正。或遥授职禄而已。罗网课，主有丁艰之事。如值干之天罗发用，主丁父服。值支之地网发用，主丁母服。干支互乘禄马，名富贵课。如丙寅日，干上申，为支马，支上巳为干禄。此例止有六课。

两贵夹拱身命上，城吏相逢仕途畅。迁期干年支月推，内外日用生克量。

身谓日干，两贵夹拱，见考试门。寅为天吏，申为天城，有城有吏，乃居官之象。以旺相相生为吉，干年支月，谓干神离龙常几位推年，支神离龙常几位推月也。如丙寅日，干上丑，昼占，辰为龙神加申，离干三位，主越三年。戊辰日，支上丑，昼占，午为龙神加酉，离支四位，主越四月也。日用生克，谓龙常克日生日比日，主迁在内。日生龙常克龙常，主升在外。如六甲日夜贵顺行，子为龙，是龙生日也。

昼贵逆行，申为龙，是龙克日也。夜贵逆行，寅为青龙，是龙与日比也。六庚日夜贵逆行，寅为龙，是日克龙也。夜贵顺行，子为龙，是日生龙也。一云，干在岁前主外任，干在岁后主内任。

贵遇头冲官显职，官乘天马得新恩。学堂居命词林重，勾刃临身将私门。

头冲驿马也。如贵人带马，见于课传，主征召。如丁巳日干上亥为马，昼占乘贵是也。癸亥日返吟，贵人带驿马入天门发用，更吉。天马主朝廷信息也。如六甲日申为官星，二八月中又为天马是也。学堂，甲乙用己亥，丙丁用丙寅，戊己用戊午，庚辛用辛巳，壬癸用甲申。如见于日干年命之上，主翰苑之贵。如空陷，则为空禄。勾主战斗，羊刃为血光之煞。如干支上乘此二神主兵权。

元胎驿马四重临，求官占差是学臣。朱虎威权推御史，如逢四季职亲民。

四路见考试门。四马入传，有行移之象。故为学臣。朱主口舌，虎掌生杀，故为御史。四季以其有守土之责，故为牧民之官。

贵常最喜入官乡，月将乘龙入庙堂。更值年命逢太岁，平章国事佐君王。

常贵入官乡者，如庚子日三传巳戌卯，昼占巳乘常作官星。丙戌日三传亥申巳，昼占亥乘贵作官星是也。月将乘龙，如甲子日巳时申将占，发用申乘龙，又作月将是也。命年逢太岁者，如丑年甲子日辰时丑将占，丑贵作月将，又为太岁，占人年命在辰，主有代君行政之权。

卯加午位轩车驾，成为符印忌辰冲。四建全逢天作合，三奇入传有奇功。

轩盖课，午为马，卯为车，子为华盖，三神并遇，如乘驷马轩车主张华盖者然。如正七月占，午为天马更吉。铸印课为铸成符印之象，占时为辰冲破其戌，为破印则不吉。四建全逢详考试门。

三奇入传，谓甲子甲戌旬丑为奇之类是也。更三传亥子丑为联珠。三奇乙丙丁为天上三奇，甲戊庚为地下三奇也。如值此神入传，主有异政超擢。

斫轮百斧方成器，顾祖空传归里门，绝处逢生休可复，回环入传降旋升。

斫轮课，卯为车轮，申为斧斤，以卯加申，有斫轮之象，名利俱得成就。如初传空陷则不吉。顾祖课有子回顾母之象，占主只宜守旧，不能动作。如值空亡，更凶。绝处逢生，如六甲日申加巳发用，申为日之绝神，加巳之长生上，虽绝而不绝也。三传四课相同为回环课，如庚子日，干上辰，三传子申辰是也。主往而又返，去而复来。故升者占之反降，降者占之反升也。

三合生官荣显捷，四时返本赴官迟。伏吟丁马防参劾，德丧真成禄绝期。

三合生官，谓官星加干，三传合局生之。名为催官符。如辛未日干上午三传卯亥未是也。此外又有丁丑丁巳日，干上亥，辛卯辛亥日干上午，壬午壬寅日干上未六课。返本煞，春得金局，夏水秋木冬火局是也。占赴任极迟。伏吟课，见相马入传，主行动。如神将凶，必有参劾之事。阳日返吟，名德丧禄绝，以德禄驿马，皆居绝地也。占官多不满任。如神将吉，即升迁而不久。

夜贵居命必归田，龙伤太岁返林泉。盗立干支凶可解，鬼临三四祸谁怜。

幕贵临年命，主休官。如六乙日昼占申加午，占人年命在午是也。太岁有人君之象，故不宜为龙神所伤。如六甲日昼贵顺行，于申酉年占，午乘龙克其太岁是也。盗谓伤官，如丙寅日三传子亥戌，子作官星为干上辰支上丑所克是也。日鬼加临支两课为鬼临三四，辛未日干上酉，三课午，四课巳是也。

天乙卯酉号蹉跎，赤鸟作鬼防黜落。朱空并岁诏命来，太阳西坠亏官爵。

贵人立卯酉之上，卯酉为私门，贵人临此，必有私心，或昼贵居夜方，如六甲日昼占丑临酉，或夜贵居昼方，如六甲日夜占，未加卯，名贵人蹉跎，事不能成。又贵人临辰上，为履天罗，临戌上为必地狱，更凶。赤鸟者朱雀也，主文书口舌，如生太岁日干，在官必有名誉，上章亦得君上之心。如作鬼加干，必有弹章参劾也。六甲日干上酉，夜占雀作日鬼临干上是也。如乘午而克太岁更凶。朱空乘太岁发有，主有诏到。又皇恩天诏乘太岁发用亦可用，如与二马并更的。太阳西坠，谓月将临酉戌亥子丑等宫也。
