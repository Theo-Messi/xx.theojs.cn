# 六壬粹言 - 卷三 毕法补谈二 经课

顺茹引进成就易。

谓三传之神俱在一方，顺行而进，曰进茹。盖相连递进，如拔茅之连其茹也。亥子丑曰龙潜，子为一阳初生，未离乎亥，如龙之潜而勿用。然此课又为三奇，如神将吉，其飞腾正不可测。又此课亦名润下，以其为北方一气也。丑寅卯曰将泰，寅为三阳，自丑而进，有上下交泰之象。寅卯辰曰正和，盖寅卯辰于时属春，正和气聚会之时。又此课亦名曲直，以其为东方一气也。辰巳午曰升阶，午有台阶之象，从辰巳而进之，正向明而治之会。午未申曰日昃，盖由午而入未申，乃日中则昃之候。

未申酉曰回阴，盖申酉乃秋之煞气，由未入之，生气己尽，事无可为矣。申酉戌曰铸刃，三传俱金，其气肃杀，何险如之？又此课亦名从革，以其为西方一气也。酉戌亥为革故，酉有从革之义，由酉而入戌亥，旧事俱革矣。占病者死，占试者中。以上八课，阴阳夹拱，奇偶各有所主，吉则重重，凶亦累累，仍视其神将以为断。

宜进格。如己卯日，干上申，三传辰巳午，申为脱气空亡，初传又为比肩，皆无所得，不免进而投中末生我之神，且午又为日禄，迤逦而进，必有所得也。

不宜进格。如壬午日，干上子，三传丑寅卯，子为日之旺神，然静守尽有其益，如欲妄进，即为初传丑土所克，再进又为寅卯所脱，必有相连耗费之事，不吉。

逆退回归静守宜。

谓三传之神，俱在一方，逆行而退，曰退茹，戌酉申曰返驾，戌为地狱，人至于此，宜返驾而回。昔孙膑占此，刖足而归，故名戌为狱也。申未午曰就明，午为离明，而申未入至，是就乎明也。未午巳当阳，盖三传正当离明之会也。午巳辰曰发生，盖时当初夏，正万物生发之时。巳辰卯曰拱斗，盖辰为斗罡，而巳卯拱之也。卯寅丑曰联芳，丑为贵人，而卯寅归之，是联芳也。丑子亥曰收藏，自丑而入子亥，有百事收藏之象。然此课又为三奇，如神将吉，亦有逢凶化吉之角。子亥戌曰重阴，三时俱属夜方，重阴无阳，事可知矣。以上八课，止宜退步，静守乃可，仍以神将断其吉凶。

宜退格。如癸亥日，干上子，为日之旺神，奈属旬空，初传戌为日鬼，中传酉为败气，又坐鬼乡，迤逦至末传申，始逢长生。凡占须于艰难中退一步，方得如意。

不宜退格。如乙卯日，干上卯，三传丑子亥，初传为财，中末为生，乃相引而入于空乡，全无所得，不如静守干上之禄，不退为妙。诚所谓“到处去来，不如在此”之语也。

进间阴阳分动静。

凡课得间一位作三传，顺行而进，曰进间。三传俱阳，计四课，子寅辰曰向阳，寅辰为日出之方，由子而进之，自暗投明，先凶后吉。寅辰午曰观光，阳光方盛，正君子观光上国之时。辰午申曰登天，午为先天干位，由辰入之，有登天之角。龙登天则行雨，官登天则迁转。忌空亡。申戌子曰涉渊，水生于申，旺于子，有涉渊之象。主谋望不成，病讼危险。三传俱阴，计六课。丑卯巳曰出户，巳为地户，自丑传巳，有出户之象。

卯巳未曰回轮，由卯入未，物极而返，事当即为，迟则有咎。巳未酉曰势衰，酉为日落之时，由巳未而入至，势过人衰，物满必缺也。未酉亥曰入冥，酉亥前入冥矣，自昼传夜，尽入昏迷，有愈入愈深之象。酉亥丑曰凝阴，三传俱在西北方，阴气凝结，有履霜坚冰之象。亥丑卯曰启蒙，自亥传卯，其蒙昧之气已开也。以上下课，阳进间，利于公干；阴进间，利于私谋。但举动之间，不免有间隔之处，仍以神将论其吉凶。

阳进间格。如丙寅日，干上未，三传辰午申，皆属阳神，相引而进，有动达高尊之角。初传虽属脱气，幸中传为旺神，末传为日财，迤逦而进，必有所得也。惟占讼转深，占病者死。

阴进间格。如癸酉日，干上卯，初传丑为日鬼，中传卯，又加干而脱干，未免大有消耗，迄逦至末传，始逢日财，始虽艰苦，而后亦有得也。

退间奇偶别公私。

谓课得间一位作三传，逆行而退，曰退间。三传俱阳，计三课。戌申午曰负暄，盖午为日中，而戌申向之，是负暄之象也。午辰寅曰顾祖，午为寅之子孙，自午退寅，如子回顾母，返其室庐，止宜旧守，进退不能。寅子戌曰投暗，自寅退戌，由明而入于暗，宜防暗损。三传俱阴，计六课。亥酉未曰就隐，酉为太阴，未为玉女，利于隐遁潜形。由亥入未，是时当隐遁也；行人不来，捕盗难获。酉未巳曰励明，巳为阳明之地，从酉未入至，有由暗向明之角。

未巳卯曰趋正，巳为六阳之极，卯为日出之时，由未入之，是趋于正道也。巳卯丑曰归邪，由巳而入丑，避明就暗，有弃正归邪之象。卯丑亥曰断涧，亥为水，丑中有癸水，由卯入至，渐入深涧，君子退职，小人有凶事。丑亥酉曰极阴，三神皆夜方，以阴入阴，必有酒色淫佚之事；盖亥主淫乱，酉主酒色也；讼者深，病者死。以上九课，如自夜传昼，事尚明白；或自昼传夜，则尽入于昏迷矣。仍以神将论其吉凶。

阴间退格。如癸卯日，干上亥，三传丑亥酉，初作日鬼，中传日禄，又入鬼乡，末传又作败气，用相引而入于极阴之地，日就昏沉，全无兴发气也。

木名曲直春占吉。

谓三传之神，合成木局，曰曲直。盖木性本直，又复曲折也。木生于亥，旺于卯，墓于未。火日为生气，水日为盗用气，顺合者两课：一、亥卯未。一、未亥卯。逆合者三课：未卯亥，卯亥未，亥未卯。顺者理势自然，逆者事有曲折。春占取利于求财，诸事皆吉。缘木至春夏而枝叶茂盛也，仍以神将断其吉凶。

木局顺合例。如乙亥日，三传未亥卯，初为日财，中为长生，末为日禄，占主作事之初，虽有昏昧，日后终得如意，如废官占之，必得起复。

木局逆合例。如辛未日三传卯亥未，似宜求财，但木空则折，财何能有？初传遁丁作暗鬼，又助其干之上之午火克干，必因妻财而致祸，惟以财求官为宜。

炎上还须值夏时。

谓三传之神合成火局，曰炎上。盖炎上乃火之性也。火生于寅，旺于午，墓于戌，土日为生气，木日为盗气。顺合者一课：寅午戌。逆合者三课：戌午寅、午寅戌、寅戌午。顺合者凡事光明，逆合者凡事猛烈，主事成急速，虚多实少。盖火性焰焰，不久成灰也。顺则明，逆则暗，仍以神将论其吉凶。

火局顺合例。如辛酉日三传寅午戌作鬼，且与支上丑六害，主有人谋害，幸昼夜天将皆贵勾常土神，脱气之气，生其干神，逢凶化吉，尚可无忌。

火局逆合例。如丙寅日三传戌午寅，干上丑与午六害，又戌加寅发用，墓临生地，返明为暗。盖火以明为体，遇墓则暗矣，中传午又坐空，火已成灰，凡占不吉。

金主肃杀多变革。

谓三传之神合作金局，曰从革。以金须煅炼而成，有改革之意也。金生于巳，旺于酉，墓于丑，水日为生气，土日为盗气，顺合一课：酉丑巳；逆合两课：酉巳丑、巳丑酉。顺则有鼎新之象，逆则有肃杀之威。有气又得吉神，则革而进，无气又值凶神，则革而退。仍以神将论其吉凶。此课占婚大忌，以其为煞神故也。

金局顺合例。如癸酉日三传酉丑巳，合局生干，干上巳又为财神，如日占，三传天将皆土神，助传之生，必有人明暗相助而成事。

金局逆合例。如乙丑日，三传巳丑酉，合局作鬼，虽为己身之忧，不知反助其干上子水，育其日干，且三六相呼，事必成合，如昼占子作贵人更吉。

水性悠游润下司。

谓三传之神合作水局，曰润下，盖就下者，水之性也。水生于申，旺于子，墓于辰，木日为后气，金日为盗气。顺合三课：申子辰、子辰申、辰申子。逆合二课：子申辰、申辰子。主悠游长久，事不迫促，然终不能静也。三传宜顺，逆非水性也。顺则凡事舒畅，逆则凡事迟缓，占文书不利，为其克雀也。仍以神将断其吉凶。

水局顺合例。如甲申日三传辰申子，合局生干，则三传递生，主有隔三隔四，在内帮扶之事。虽干上午为合中犯煞，幸值旬空，可以无忌。

水局逆合例。丙子日，三传申辰子，初中空亡，独存末传之鬼，殊为可怖。幸干上有丑土，可敌末传之水，且又为三六相呼，亦可转祸而为福也。

生胎顺行病胎逆。

凡孟神相加作三传，曰元胎。盖寅申巳亥，乃五行受生之地，木生于亥，火干受气；水生于申，木干受气；火土生于寅，金干受气；金生于巳，水干受气；此元中有胎，故曰元胎。顺行者四课：寅巳申、巳申亥、申亥寅、亥寅巳。顺行而进，下生上神，身临长生之乡，故又曰生胎，主日盛月新，凡事皆有生意，与胎产、婚姻、官禄、财利事俱吉，病讼淹延，行人不来，以恋生故也。凡事主迟，逆行者四课：亥申巳、申巳寅、巳寅亥、寅亥申，逆行而退上生下神，临五行之病乡，故又曰病胎，怀胎有忧，凡事主远，占病死，主有别处投胎之象。仍以神将论其吉凶。

顺元胎格。如甲申日三传申亥寅，申为日鬼，幸坐巳上，鬼自受制，不能害人，中传长生，末传德禄，三传递生交车、长生、六合，诸占俱吉。

逆元胎格。如丙寅日亥申巳，初作日鬼，幸蒿矢空亡发用，鬼力至微，中传申财坐空，又入鬼乡，求财亦不可得，幸末传作日之德禄，干支各受上神之生，如静守亦尽有其所益也。

四仲相加关隔推。

谓四仲相加作三传，曰关格。盖子午为关，卯酉为格。且四课各刑互冲，前无孟之可隐，后无季之可逃，主事有关格，欲避不能，顺行者四课：子卯午、卯午酉、午酉子、酉子卯。逆行者二课：子酉午、午卯子。顺行而进，皆临于败地，以木败于子，火败于卯，金败于午，水败于酉也。逆行而退，皆临于死地，以金死于子，水死于卯，木死于午，火死于酉也。此课大端不吉，如遇旺相吉神，亦不拘此例。

顺关隔格。如丁卯日三传酉子卯，财作闭口发用，求财既不可得，中传日鬼，末传败气，本属不吉；幸交车六合，支上又见日禄，占交关食禄事，亦尽有所得也。

逆关隔可知。如丁卯日三传子酉午，初作日鬼，中传财爻，又作闭口，仅存末传之禄，又交车六害，必有交相刑害之患难，凡占不吉。

季神会聚号稼穑。

谓季神相加作三传，曰稼穑。以土有生物之义也，顺行三课：辰未戌、未戌丑、戌丑辰。逆行二课：丑戌未、戌未辰。盖季乃墓神，凡事沉滞，托人费力，独辰戌对冲则紧，盖辰为更新，戌为故旧也。丑未相冲，主兄弟不和，盖丑未乃贵人本家也。春占得木为疏通，冬占水旺，亦不畏其为鬼。仍以神将论其吉凶。

顺稼穑格。如壬辰日，三传戌丑辰皆鬼，诚为凶课。幸蒿矢坐空发用，鬼力至轻，且有干上寅木为救，不能为祸，夜占初乘白虎，尚属可畏。日占乘龙，可以无忌矣。

逆稼穑格。如乙亥日，三传丑戌未，财神遁丁临干发用，必主财物。奈三传全财，反助其支上之申金克日，祸患必自宅中而发，惟用财求官为宜。

四绝阴干禄绝期。

谓阴日禄神临于绝地，曰四绝。如乙禄在卯，加申为木绝。丁己在午，加亥为火绝。辛禄在酉，加寅为金绝。癸禄在子，加巳为水绝。是阴干之禄，皆临绝地也。主止宜结绝旧事，占食禄不宜，空亡更凶。如丁亥日，三传午丑申，午为日禄，岂宜临绝空亡？末传申金为财神，又为初传所克，中传所墓，交车虽作六合，又系空亡，占交关求财事，俱不吉。

墓覆干头阳日忌。

谓阳日干上神乘日墓，曰四墓。如六甲日，干上未。六丙、六戊日干上戌。六庚日干上丑，六壬日干上辰是也。主作事昏昧，如在云雾中行；惟六处有神冲之者，可解。如壬午日，三传辰酉寅，初为鬼墓，自干上发用，末传寅坐空，不能为救，且干支乘鬼墓，作事昏沉，遭冤莫白，如年命上乘戌冲之，庶可少解。

十二地盘无漏遗。

谓十二地盘中丑加子为进茹，亥加子为退茹，寅加子为进间，戌加子为退间，辰加子为顺三合，申加子为逆三合，卯加子为顺三交、顺关隔、顺稼穑，酉加子为逆三交、逆关隔、逆稼穑。巳加子为四墓，未加子为四绝。（按：四绝四墓两课，未尽全体之义。因备十二课之数，故聊举二端，以见一斑云），合之返吟伏吟两课，而十二盘中之课，已无遗漏矣。
