# 六壬粹言 - 卷八 毕法补谈之七 占法

旺体分处灾祥别。

谓干支发用，当观时令之旺相休囚，以为推测，斯吉凶有准。如得旺相气，居旺相乡则吉，得休囚气，居休囚则凶。如吉气休囚，则吉不甚吉，凶神旺相亦凶不大凶也。盖干为人为夫，支为宅为妻，发用为日用动作，三处旺相有气，则人宅安泰，动作有成。三处休囚无力，则人宅晦滞，凡事塞碍。

如丁丑日，子时申将占，巳加酉发用，巳为旺火，酉为死金，上强下弱，则凡事易为。又如甲寅日辰时亥将占，酉加寅发用，酉为囚气，甲寅乃是月建，支神又是德禄，下既得势，必不受制，又何力之能为？大抵生金不畏死火是也，切在参详，不可执一而论。（一云凡占临小事，于时令无气，须神其遁干加临，而重在旺休，如寅卯本木，上建丙丁，又临木火地，即以旺相论。巳午本火，上建壬癸，又临金水乡，即以休囚论）。

得进格。谓木旺于春之类是也。如干支发用，或三传合局得旺气，名曰得旺。主事起当时，无不亨泰。如乙丑日，春占，干上巳，支上寅，寅为旺气，巳为相气，又三传寅卯辰，皆乘进气是也。如空亡稍减。

失时格。谓木囚于季，死于秋之类是也。如干支发用，或三传合局，得死囚气，名曰失时，主事已过，举动费力。如丙申日春占，干上申，支上亥，发用申，申为囚气，亥为休气是也。

时来格。谓木相于冬之类是也。如干支发用，或三传合局，得相气，曰将来。主事有新机，指日可待，如壬子日秋占，干上亥，支上子，发用亥是也。

既往格。谓木化于夏之类是也。干支发用，或三传合局，得休气，名曰既往。主事属已往，不可有为。如辛未日夏占，干上寅支上亥，三传亥卯未，合作木局是也。

前后行来迟速知。

谓欲观克应，须以发用干支与贵人较其前后，而事迟速乃知。分列于左。

干上发用在贵前行例。谓干神二课发用，贵人顺行，用在贵前，主事速。如戊子日，三传申亥寅，日占，丑作贵人，加辰顺行，寅加巳，自干上第一课发用，居贵人前一位是也。凡事速成，如第二课发用亦同。

支上发用在贵后行例。支神二课发用，贵人逆行，用在贵后，主事迟。丙戌日三传子寅辰，日占亥作贵人，加酉逆行，子加戌自支第一课发用，居贵人后一位是也。（贵人逆行，十二神亦从而逆行。此云后者，以后于贵人之行而论。与他占丑在子前亥在子后不同。）

主凡事稽迟，如第四课发用为蓦逢，主事偶然而蓦成也。

日用俱在贵人前行例。贵顺行，日用俱在贵前，主事速。如甲寅日三传辰巳午，日占丑贵加子顺行，干支上卯在贵关二位发用，辰在贵前三位，又要三传引进，主凡事速成。

日用俱在贵人后行例。贵人逆行，日用俱在其后。主事迟。壬子日三传午丑申，日占巳贵加戌逆行，干神与发用午，俱在贵后一位，支神未在贵后两位，且三传逆行，主凡事迟滞。

撞干撞支分缓急。

谓干前一位为关，支前一位为事。如三传通连日干，或初末传撞日之关，为撞干格。三传通连支神，或初末传撞支之关，为撞支格。

撞干格。如甲申日干上丑，三传子亥戌，本是退茹，凡事偃蹇，缘被初传撞干之关，又是通连干神，所以先缓后急也。又如辛卯日，干上申，三传丑亥酉，末传撞其干神，凡占亦同。

撞支格。丁卯日支上寅，三传丑子亥，本是退茹，末传又空，缘被初传撞支之隔，又要是通连支神，所以事起当前，即宜急为也。又如乙未日，支上酉三传申戌子，初传撞支神，占同前例。

传出传入格。三传自干支内发用，传出四课之外 ，主事虽急而终慢。如庚午日干上巳，三传巳寅亥是也，或自干支外发用，传入日辰之内，主事先缓而后急，如辛未日别责，干上未，三传亥未未是也。

朝干朝支别尊卑。

谓三传有支神发用，朝其干神，为朝干格。有干神发用，朝其支神，为朝支格。

支神朝干格，如丁酉日干上午，支上申，三传申未午，自支上发用传归干劲冲天是也。如神将叶，主成吉事，不求而至。或于无意中可得，如神将凶，祸生不测。

干神朝支格。如丁亥日干上酉，支上丑，三传酉亥丑，自干上发用，传归支上是也。主问事不免俯就于人，难自屈伸，旺相犹可，休囚更凶。又有自支上发用归支，如癸未昴星，支上申，三传申寅申是也，又有自他处发用归支，如己酉日昴星，支上申，三传戌午申是也。主利卑不利尊，利人不利己。

三传夹定成合格。

夹定三传格。日辰前后夹定三传在内，主凡事进退，皆不由人，以其夹定故也。占成合事则吉，占解除事则凶，如内有空陷，仍以不空断之。如庚子日干上未，支上亥，三传戌酉申。

夹定虚一格。日辰前后夹定三传在内，又虚一位，主小节不完，或前虚一，主起初稍阻，后虚一主将成稍阻。虚一位是财，主妻财不足。虚一位是长生，主生计不足。戊子日干上午、支上丑，三传寅卯辰，欠一巳字，巳为日禄，主食禄不足。夜占乘朱，主名誉已足。如年命上有神填实，不在此限。

夹不住格。三传透出干支之外。进透出者，因进之太过；退透出者，因退之不及。如财透出，南有破耗。鬼透出，有祸患灾。如甲子日干上丑，支上亥，三传子亥戌，支神亥透出在外，亥为长生，又值旬空，是因退之不及，以致生计不足也。又如丙寅日，干上午，支上卯，三传辰巳午，干神午透出在外，午为日之旺所昼占乘龙，是因进之太过，以致财物耗费也。

三传回环守旧宜。

三传全在四课之中，曰回环。辛亥日一课酉，二课申，三课戌，四课酉，三传戌酉申，三传不离四课。殊少变化。主往而又返，去而复来，占凶凶成，占吉吉就，凡事止宜守旧，不能动作。

干支相会格。谓不备课中，干支回环，自作三合，名干支相会。如丁卯日，一课卯，二三课皆亥，四课未。三传未亥卯，主吉则吉成，凶则凶就，如占婚姻必成。

干神归支格。不备课中，干神临于支上，丙戌日巳加戌，庚子日申加子，主以动就静，居者不出，行人必归。

末助初传分三种。

末助初生格。辛酉日三传未子巳，末传助初传生干，主有人暗地帮助，以致亨旺。忌空亡。此可知末传助初生干，亦能克干，又要名成败萧何，仍以神将断之。

末助初财格。甲辰日三传戌午申，末传午火，且初传戌土作财，主暗地有人以财相助，如占婚姻尤的。

末助初鬼格。庚午三传午辰寅，末虽日财，实则助鬼克干，如占人年命有神克制末传，始可无害。亦不宜求财，如取财必有祸出。如初传空不能为害，或末传空，亦不能且初为害。

患门有救事两歧。

凶将发用，得干支上神为救，其力尚缓。己丑日，三传卯巳未，初为日鬼，日占乘虎，中末俱不能救，幸干上酉克之，此日辰上神为救也。但其力尚缓。如传中有救神，其功乃速也。如乙酉日三传未巳卯，初为日墓，夜占乘蛇，幸得末传卯克之，化凶为吉。其功乃速也。

别处发用为不入。

发用不在四课之上，为他处发用。如昴星十六课，别责九课，八专十六课。无依六课，皆在四课之外发用，名曰不入。盖课以克贼发和者为入，作事方有力，如遥克等，力已微矣。况全无克贼者乎？占主或借他人之力而成，或见端于此，而成就于彼。或其事为他人所成，仍以神将断之。如丙辰日别责，三传亥午午，亥为官鬼，日占乘贵人，有官者得之，必有迁升之喜。又如己未日八专，三传丑巳巳，丑为日比，又系旬空，其事必为他人所成，于己无干也。不可执一。

上下乱动号狐疑。

课取克贼发用，要以纯一不杂为准。如或二三四课克战，其义难明，故曰狐疑辛酉日一课卯辛，下贼上，二课申卯上克下，三课寅酉下贼上，四课未寅上克下，上下互磔，莫适所从，占主尊恶卑，少凌长，彼此不和，事无一定，如神将叶，主事先难后易。

吉凶变化神将易。

吉将变凶，谓吉将克我也。凶将化吉反是。经云，煞虽恶，生我则其喜终至。将虽吉，克我则忧难不已。乙未日三传亥卯未，昼占亥乘蛇，是凶将为长生，系生我之神，不为凶。丙寅日三传子巳戌，夜占子乘合是吉神克我也，不为吉也。又如庚子日，三传午卯子，夜占午乘蛇，末传子乘虎为救，主惊恐不实。庚戌日三传申丑午，昼占申乘龙末午虎为克，主喜事不定。

十二神加临吉凶例。

谓十二神将，顺逆相加，系课中吉凶转关。最宜详审。如乙丑日干上申，三传酉丑巳，全局克干，如用昼将虎入末传，其凶最甚，如用夜将，初传酉为蛇克，中传丑为龙克，末传巳为元克，金局无力伤干，干上申为贵人，能伏诸煞，与日占迥然不同。故须视加临之神将。以分吉凶。切勿见克言凶，见生言吉也。

比肩直用化神知。

化神者所乘天将也。如课得比肩发用，须观所乘之将。如化日鬼，则克我，化父母则生我。甲辰日三专寅未子，日将寅乘天后，则有兄弟生我之喜，夜将乘白虎，则有兄弟克我之忧。

遁干加处细详察。

课传有遁干，吉凶祸福，皆伏藏其中。最要兼看。一、旬干，二，五子元干。用遁干加于课传年命上，看其生克如何，斯吉凶有准矣。甲戌日，干上辰为财，乃遁庚作暗鬼，求财必有祸出。甲子日，干上申为鬼，得遁壬化之，祸亦轻矣。

遁干补空亡格长生、妻财、官鬼、子孙等神，值空，如课传年命六处有见遁干者，亦可以为用也。丙子日干上戌，申酉空，财何能有？不知支上乘巳遁辛，又作发用，其家中仍有暗财可用也。如年命上乘之亦然。

阴神落地务参稽。

神之阳者见于象，然有阳不能无阴，所当参观者也。天乙贵人，旦暮互为阴阳，其余十一将，各以本家所乘神为阴神。如占文书视朱雀。甲寅日，干上亥，昼卯乘朱，与干神不相生克，卯上乘子，为朱之阴神，又系旬空，主文书不成。占盗贼视勾阴，如乙亥日，干上戌，夜占，子乘勾陈，虽克巳之玄武，奈勾阴乘午，反为元阴所克，是阳虽捕捉，阴则释放也。或始虽获，而终为所纵也。

灾祥应验观年月。

欲知应验。须以发用之神，如太岁发用，吉凶应在一年之内之类。又旧太岁发用，为已往事。新太岁发用，为将来事。

视太岁加临月建法，谓太岁如过月建，则事属已往，未过月建，则事属将来。正值月建，则事在当时。如子年正月占，寅为月建，子加卯，是已过月建也。子加丑，是未过月建也。子加寅，是正值月建也。

视天罡加临日干法。谓天罡在日之前，主事已过。在日之后，事未过。正临日干，事在目前。如六甲日占，辰临卯，是在日前，辰加丑是在日后也。辰加寅是在本日也。

数目增减在临时。

数目者，子午甲己九之类，此大衍数也。水一火二者，河图数也。少者以河图数取之，多者以先天数取之，仍以旺相休囚为之增减。而其数可知。如用旺气神则乘其地盘而进加之，如寅加辰为用，寅七辰五，五七三十五，进一位为三百五十，或三千五百也。用相气神，则就其数更倍之，如巳加申发用，巳四，申七，四七二十八，更倍之，得五十六数。用休气神，只言本数，如午为戌为用。午九戌五，是十四也。用死囚气神，则减其数而折半言之。如酉加巳为用，酉六巳四，合为十，折半是五数也。

星宫分野盘中考。

分野者，谓一十二宫所属分野也。子宫女虚危之宿属齐分青州之类。如占行人，则神行年加临何宫，即可知其人之所在。占仕则视禄马加临何宫，即可知其官之何方也。各省府州县详载图考。

神将占时各类推。

十二神将，各有所司。占婚姻视财官龙后，占孕产视胎养二血生气后合，占考试视朱雀幕贵魁罡驿马，占仕宦视官贵禄马龙常，占求财经商视财龙二耗奇仪，占出行之人视二马游戏，占趋谒视贵人，占疾病视虎鬼病符墓绝生死二气天地二医，占公讼视官鬼朱勾，占盗贼视鬼脱勾元，如不入课传，仍可执式中之类神而寻讨其义也。

课同占异因年命。

论课之法，须将占人年命细参。而吉凶乃准。命者本命，如本命寅，须看地盘寅位上神通与天盘上神生克何如。如得吉神吉将则吉，凶神凶将则否。行者行年，行年之法，从地盘起，男一岁起丙寅顺行，女一岁起壬申逆行。如行年在子，须观地盘子上之神，与天盘上神生克何如。广陵陈公献为盛顺白周相国占讼于丁未日未时辰将，三传亥辰辰，三奇发用，中末干支为月将青龙，本属吉课，乃盛得脱罪，而相国不免。以盛命寅上乘亥为贵德长生，周命丑上乘戌为日墓，行年申上乘巳为三刑也。即以此推，其思过半矣。

贵人临命格。昼夜贵人临占人本命上，凡事皆吉。乙巳日夜占，本命在丑，上乘申贵是也。如不临本命，要贵人与命上神生合则吉。如六甲日昼夜占，命上乘申丑未作贵人，为生我之神。六戊日昼占，命上乘子，丑作贵人，为六合，或命上乘巳，酉与丑作三合也。如值刑冲破害则凶，如六辛日昼占，命上申，为午贵所克，六己日昼占命上卯与子贵相刑是也。

行年解祸格。占得凶课，天将又乘蛇虎凶将，俱不为救，得行年上神救之，即可化凶为吉。如癸未日三传戌未辰，皆来克干昼占又乘蛇虎凶将，俱不为救，如占人行年在巳，上乘寅为六合，遥克三传之鬼，即为救神，或行年在申，上乘巳为贵人，又为日德，亦可为救也。

十件详参莫漏遗。

十件者，初中末三传，干支上神，行年本命、占时、月将、岁建也。内初终干支年命六处，尤为要紧，须要视何神生我，何神克我，还是生我者多克我者多，助其生者多，助其克者多。或生我者得地，或克我者得地，逐细参详，而吉凶乃可知也。
